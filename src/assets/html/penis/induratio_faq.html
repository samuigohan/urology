1. Što je to Induratio penis plastica, odnosno Peyroni-ova bolest?
<br>
To je bolest kod koje dolazi do smanjenja, odnosno gubitka elastičnosti te posljedičnog zadebljanja ovojnice kavernoznog
tkiva (spužvasto tkivo penisa, koje se ispuni krvlju kada dođe do ukrućenja penisa, odnosno erekcije). Zbog toga penis
„skreće“ u erekciji u onu stranu gdje se nalazi zadebljanje ovojnice.
<br>
<br>
2. Zašto nastaje Induratio penis plastica?
<br>
Ne zna se uzrok ove bolesti.
<br>
<br>
3. Je li to opasna bolest?
<br>
Nije, ali može djelovati na potenciju i seksualnost bolesnika i zbog toga je važna.
<br>
<br>
4. Može li se izliječiti Induratio penis plastica?
<br>
Može.
<br>
<br>
5. Može li se zaliječiti Induratio penis plastica?
<br>
Može, to znači da je bolesnicima nakon terapije bolje kroz neko vrijeme, a onda im se bolest ponovno može vratiti,
odnosno pogoršati.
<br>
<br>
6. Treba li se liječiti svaka Induratio penis plastica?
<br>
Ukoliko se ne liječi, bolest je sklona napredovanju. Ima bolesnika koji nemaju izraženi oblik ove bolesti, nemaju tegoba
i nisu, niti planiraju biti spolno aktivni, pa ne žele ni liječenje ove bolesti.
<br>
<br>
7. Kako se može liječiti Induratio penis plastica?
<br>
Mogu se uzimati lijekovi na usta, lijekovi se također mogu davati u injekcijama u samo zadebljanje ovojnice penisa,
odnosno u penis, a mogu se raditi i operativni zahvati.
<br>
<br>
8. Kako se liječi Induratio penis plastica lijekovima?
<br>
Bolesnici uzimaju na usta specijalne lijekove kroz određeni vremenski period.
<br>
<br>
9. Kako se liječi Induratio penis plastica injekcijama?
<br>
Bolesnici dolaze u urološku ambulantu jednom tjedno (u načelu oko 6 tjedana) i onda im urolog u zadebljanje penisa,
špricom i malom iglom uštrcava lijek. Nakon toga slijedi pauza pa se postupak može ponoviti.
<br>
<br>
10. Kako se liječi Induratio penis plastica operacijama?
<br>
Postoji više vrsta operativnih zahvata, u načelu jedna skupina je ona gdje se zarezuje (izrezuje), zadebljani dio
ovojnice, koji „navlači“ penis u jednu stranu te se postavlja graft (tkivo koje se stavlja umjesto bolesnog tkiva), a
druga vrsta operacija je ona gdje se na suprotnoj strani od mjesta zadebljanja zarezuje (izrezuje), odnosno zateže
zdravi dio ovojnice te se na taj način nastoji izravnati penis.
<br>
<br>
11. Gdje se obavlja operacija?
<br>
U bolnici, bolesnika se prima na urološki odjel.
<br>
<br>
12. Koliko traje operacija?
<br>
Ovisno što se radi od 1-2 sata.
<br>
<br>
13. Gdje se nalazi rez, odnosno ožiljak od operacije?
<br>
Iza glavića penisa, napravi se kružni rez te se koža penisa „svuče“ dole i ponovno vrati nakon zahvata. Mada rez može
biti i direktno iznad zadebljanja ovojnice.
<br>
<br>
14. Je li operacija bolna?
<br>
Nije, jer se radi u anesteziji.
<br>
<br>
15. Može li se operacija komplicirati?
<br>
Može, kao i sve medicinske procedure i operacija Induratio penis plastica se može komplicirati. Od komplikacija se
najčešće može javiti krvarenje i upala.
<br>
<br>
16. Koje su neželjene posljedice ove operacije?
<br>
Moguće je da nakon ove operacije bolesniku oslabi erekcija, odnosno potencija, isto tako moguće je da kod operacija gdje
se izrezuje dio ovojnice penisa, dođe do skraćenja penisa. Trebate o tome razgovarati s izabranim urologom.
<br>
<br>
17. Kad mogu piti nakon operacije Induratio penis plastica?
<br>
U načelu isti dan.
<br>
<br>
18. Kad mogu jesti nakon operacije Induratio penis plastica?
<br>
U načelu prvi dan nakon operacije.
<br>
<br>
19. Koliko se ostaje u bolnici nakon operacije Induratio penis plastica?
<br>
Ukoliko je sve u redu ide se kući 2 ili 3 dan nakon zahvata.
<br>
<br>
20. Kad se mogu vratiti normalnim, uobičajenim dnevnim aktivnostima nakon operacije Induratio penis plastica?
<br>
Preporuča se izbjegavanje napora nakon zahvata, ukoliko je sve u redu za obavljanje uobičajenih aktivnosti načelno nema
zapreka oko tjedan dana nakon otpuštanja iz bolnice.
<br>
<br>
21. Kad mogu biti spolno aktivan nakon operacije Induratio penis plastica?
<br>
Ovisno o vrsti operativno zahvata, u načelu oko 6 tjedana nakon operacije ukoliko je sve u redu.
<br>
<br>
22. Kakvi su rezultati liječenja Induratio penis plastica?
<br>
Ova bolest može biti dosta frustrirajuća kako za bolesnika tako i za urologa. Naime, moguće je da rezultati usprkos
liječenju izostanu. Neki bolesnici dobro reagiraju na lijekove, neki na injekcije, ali kod nekih ove metode ne daju
dobar, odnosno zadovoljavajući rezultat. Također, rezultati operativnog liječenja mogu, ali i ne moraju biti dobri.
Teško je uspješno liječiti bolest kojoj se ne zna točan uzrok. U načelu se prvo proba s lijekovima i/ili injekcijama te
se nakon toga ovisno o rezultatima, ali i o samoj bolesti te stavu bolesnika može raditi operativni zahvat.