<div class="subtitle">
    Upala bubrega (Pyelonephritis)
</div>
<div class="subtitle">
    I. Općenito o upali bubrega
</div>
Upalu bubrega (pijelonefritis) uzrokuju mikroorganizmi (najčešće bakterije) koji
u bubreg dolaze uglavnom "odozdo" znači iz mokraćnog mjehura, ali mogu mada
rijetko, doći i krvlju iz nekog drugog žarišta, odnosno izvora u tijelu.
Određene bolesti kao što su šećerna bolest, kamenci, ali i određena stanja kao
što je trudnoća, mogu povećati vjerojatnost nastanka upale bubrega. Upala
bubrega može biti akutna ili kronična.
<div class="subtitle">
    II. Simptomi upale bubrega
</div>
a) Akutna upala bubrega
<br>
<br>
Kod akutne upale bubrega (akutni pijelonefritis) najčešći simptomi koje
bolesnici mogu imati su:
<br>
<br>
<ul>
    <li>temperatura, zimica i tresavica</li>
    <li>bolovi u području slabinskog dijela leđa (bol u bubregu)</li>
    <li>bolno mokrenje</li>
    <li>učestalo mokrenje (često mokrenje)</li>
    <li>potreba za mokrenjem nakon mokrenja</li>
    <li>otežano mokrenje</li>
    <li>krv u mokraći</li>
</ul>
b) Kronična upala bubrega (kronični pijelonefritis)
<br>
<br>
Uglavnom nastaje kao posljedica ponavljajućih akutnih upala bubrega. Može
dovesti do stvaranja ožiljaka na bubregu te do smanjenja i gubitka bubrežne
funkcije. Veliki broj bolesnika zapravo nema nekih izraženijih simptoma bolesti,
ali navode da su ranije imali upale mokraćnog sustava, odnosno bubrega.
Laboratorijski nalazi (analiza krvi i urina) mogu biti u granicama normale, ali
promjene se mogu vidjeti koristeći slikovne metode kao što su UZV, IVU i CT
bubrega. Bolest se liječi u prvom redu sprječavanjem ponovnih upala. Ukoliko
postoje određeni anatomski ili funkcionalni problemi, odnosno neke bolesti (kao
što su kamenci bubrega npr.) koje dovode do ponavljajućih infekcija mokraćnog
sustava potrebno ih je riješiti. Za liječenje, odnosno za sprječavanje ponovnih
upala, mogu se koriste manje doze antibiotika kroz duže vrijeme.
<div class="subtitle">
    III. Dijagnostika upale bubrega
</div>
<div class="list-title">
    1. Biokemijska analiza mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može
pomokriti i kod kuće (posudica se može kupiti u ljekarni)
<br>
<br>
Gdje? - analiza mokraće se radi u:
<ol>
    <li>biokemijskom laboratoriju u Domu zdravlja</li>
    <li>biokemijskom laboratoriju u bolnici</li>
    <li>privatnom biokemijskom laboratoriju</li>
</ol>
Mokraća se gleda pod mikroskopom te se određuje prisutnost upalnih stanica
(leukocita) i crvenih krvnih stanica (eritrocita), to je sediment urina, može se
također odrediti i prisutnost glukoze (šećera u urinu), te nekih drugih
molekula. Nalaz može biti gotov u roku od 10-tak minuta.
<br>
<br>
<div class="list-title">
    2. Vađenje krvi
</div>
Tko? - med. sestra ili lab. tehničar vade krv bolesniku
<br>
<br>
Gdje? - analiza krvi se radi u:
<ol>
    <li>biokemijskom laboratoriju u Domu zdravlja</li>
    <li>biokemijskom laboratoriju u bolnici</li>
    <li>privatnom biokemijskom laboratoriju</li>
</ol>
Određuje se broj upalnih stanica u krvi (leukocita), kao i C-reaktivni protein
(CRP) (protein koji je povišen u upalnim procesima). Nalaz može biti gotov u
roku od oko pola sata.
<div class="list-title">
    3. Urinokultura (mikrobiološka analiza mokraće (urina))
</div>
Tko? - bolesnik se u zdravstvenoj ustanovi pomokri u posudicu, mada se može
pomokriti i kod kuće (posudica se može kupiti u ljekarni)
<br>
<br>
Gdje?
<br>
<br>
- urinokultura se radi u:
<ol>
    <li>mikrobiološkom laboratoriju u Domu zdravlja</li>
    <li>mikrobiološkom laboratoriju u bolnici</li>
    <li>privatnom mikrobiološkom laboratoriju</li>
</ol>
Urinokulturom se određuje broj i vrsta mikroorganizama u mokraći, a to je važno
zbog antimikrobne terapije. Za dobivanje ovog nalaza potrebno je od 3-5 dana.
<div class="list-title">
    4. Ultrazvuk bubrega (UZV bubrega)
</div>
Tko? - pregled obavlja liječnik specijalista urologije ili radiologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
    <li>radiolog na radiologiji u Domu zdravlja</li>
    <li>radiolog na radiologiji u bolnici</li>
    <li>radiolog u privatnoj radiološkoj ordinaciji</li>
</ol>
<br>
Ultrazvuk (UZV) bubrega je metoda gdje se koristeći UZV aparat prikazuje bubreg.
Radi se o uređaju koji proizvodi specijalne valove koji zapravo spadaju u zvučne
valove, ali su više frekvencije u odnosu na zvučne valove koje ljudi čuju. Slika
organa, odnosno bubrega, prikazuje se na ekranu monitora, a dobivaju se
informacije o izgledu i veličini bubrega, eventualnim kamencima i eventualnom
zastoju mokraće u bubregu. Također, mogu se dobiti informacije o drugom bubregu,
što je važno za daljnje liječenje. UZV bubrega se radi preko trbuha, odnosno
leđa koristeći ultrazvučnu sondu i traje par minuta.
<div class="list-title">
    5. Nativna rentgenska (RTG) snimka urotrakta
</div>
Tko? - liječnik specijalista radiologije
<br>
<br>
Gdje?
<ol>
    <li>radiolog na radiologiji u Domu zdravlja</li>
    <li>radiolog na radiologiji u bolnici</li>
    <li>radiolog u privatnoj radiološkoj ordinaciji</li>
</ol>
<br>
Na slici se mogu vidjeti mineralne sjene koje mogu odgovarati kamencima bubrega.
Naime, ponekad upala može biti udružena s kamencima. Za sigurnu potvrdu kamenaca
koji se vide na nativnoj RTG snimci potrebno je napraviti intravensku urografiju
(IVU) ili kompjuteriziranu tomografsku (CT) urografiju.
<div class="list-title">
    6. CT bubrega (kompjuterizirana tomografska urografija)
</div>
Tko? - liječnik specijalista radiologije
<br>
<br>
Gdje?
<ol>
    <li>radiolog na radiologiji u bolnici</li>
    <li>radiolog na radiologiji u Domu zdravlja (ukoliko imaju CT)</li>
    <li>radiolog u privatnoj radiološkoj ordinaciji (ukoliko imaju CT)</li>
</ol>
CT bubrega je metoda koja koristi rentgensko zračenje, a onda se slika
rekonstruira pomoću kompjutera. Radi se o bezbolnoj pretrazi koja traje par
minuta, a dobivaju se informacije o izgledu i veličini bubrega, eventualnim
kamencima i eventualnom zastoju mokraće u bubregu. CT bubrega može pokazati i
upalni proces odnosno gnoj u odnosno oko bubrega.
<br>
<br>
<i>
    Napomena: u tekstu su navedene pretrage koje se mogu raditi kod upale
    bubrega.
    To ne znači da su sve nužne, odnosno da ne postoje još neke pretrage koje
    nisu
    navedene, a koje se mogu raditi kod ove bolesti. Konačnu odluku o tome
    donijeti
    će izabrani urolog u dogovoru s bolesnikom.
</i>
<div class="subtitle">
    IV. Liječenje upale bubrega
</div>
Bolesnici antibiotik, ovisno o ozbiljnosti bolesti primaju ili u bolnici ili kod
kuće, ali dolaze liječniku na redovite kontrole. Bitno je da se s terapijom
započne što prije. Zbog toga se u načelu terapija daje "na slijepo" (to se zove
empirijska terapija), to znači da bolesnici primaju jedan ili eventualno dva
antibiotika koja bi trebala djelovati na većinu mogućih uzročnika upale bubrega.
Naime, da bi se mogla dati ciljana terapija, odnosno terapija koja točno djeluje
na uzročnika koji je izazvao upalu, prvo ga je potrebno izolirati, odnosno
dokazati. Za to je potrebno neko vrijeme (barem nekoliko dana), a i nalaz može
biti "lažno negativan" znači da uzročnik postoji, ali se ne može izolirati,
odnosno dokazati. Zbog toga se odmah daje terapija "na slijepo" koja vrlo dobro
djeluje kod većine bolesnika.
<br>
<br>
Bolesnika se redovito kontrolira, prati se odgovor na terapiju (poboljšanje
kliničke slike, odnosno općeg stanja bolesnika, pad temperature, smanjenje
bolova i tegoba s mokrenjem, kao i poboljšanje u laboratorijskim nalazima) te se
nastavlja s istom terapijom ukoliko je odgovor dobar, odnosno ukoliko nije
terapija se korigira (uvodi se drugi antibiotik). Također, bolesnik daje uzorak
mokraće (urina) za mikrobiološku analizu, a terapija se može korigirati i po
dolasku nalaza urinokulture za što je u načelu potrebno nekoliko dana.
<div class="subtitle">
    V. Zaključak
</div>
Upala bubrega je bolest koja uglavnom nastaje širenjem bakterija iz donjih
dijelova urotrakta (mokraći mjehur) prema bubregu. Liječi se antibioticima te
simptomatskom terapijom. Može prijeći u kroničnu bolest koja može dovesti do
ozbiljnih komplikacija pa i do gubitka funkcije bubrega.