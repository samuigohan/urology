<div class="subtitle">
    Ciste bubrega
</div>
<div class="subtitle">
    I. Općenito o cistama bubrega
</div>
Ciste bubrega su česte, a s godinama života povećava se vjerojatnost njihovog
nastanka. Vjerojatno su ciste bubrega i prije bile česte, ali nismo imali na
raspolaganju metode kojima bi ih "otkrili", odnosno pokazali, pa većina
bolesnika s cistama nisu ni znali da ih imaju.
<br>
<br>
Zahvaljujući napretku medicine i širokoj primjeni ultrazvuka (UZV) i
kompjuterizirane tomografije (CT), danas bolesnici često dolaze u urološku
ambulantu zbog cista na bubregu.
<div class="subtitle">
    II. Ciste bubrega simptomi
</div>
Važno je napomenuti da su u većini slučajeva ciste, zapravo "slučajan" nalaz na
UZV, odnosno na CT koji su rađeni zbog drugih razloga i/ili tegoba koje
bolesnici imaju. Cista je zapravo prostor ispunjen tkivnom tekućinom u jednoj
tankoj ovojnici. Jasan razlog nastanka cista kod velike većine bolesnika nije
poznat. Bolesnici mogu imati jednu, ili više cista, mogu imati ciste na jednom,
ali i na oba bubrega. Ciste mogu godinama biti iste veličine, ali mogu s
vremenom i rasti, odnosno povećavati se.
<br>
<br>
Može se raditi o "običnim" cistama koje su ispunjene samo tekućinom, ali ciste
mogu biti i "komplicirane". Komplicirane ciste pored tekućine imaju u sebi i
tkivo, odnosno kalcifikate te krvne žile. Često se zna desiti da se bolesnici
žale urologu da ih cista boli. U načelu cista mora biti vrlo velika i na neki
način vrlo "nezgodno" smještena da bi uzrokovala bol te se u velikoj većini
slučajeva, zapravo radi o problemima s kralježnicom ili nekim drugim dijelom
tijela koji se nalazi u blizini bubrega, odnosno ciste i koji je zapravo uzrok
bolova.
<div class="subtitle">
    III. Dijagnostika i obrada ciste bubrega
</div>
<div class="list-title">
    1. UZV bubrega (ultrazvuk)
</div>
Tko? - pregled obavlja liječnik specijalista urologije ili radiologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
    <li>radiolog na radiologiji u Domu zdravlja</li>
    <li>radiolog na radiologiji u bolnici</li>
    <li>radiolog u privatnoj radiološkoj ordinaciji</li>
</ol>
Ultrazvuk (UZV) bubrega je metoda gdje se koristeći UZV aparat prikazuje bubreg
i cista u, odnosno na bubregu. Radi se o uređaju koji proizvodi specijalne
valove koji zapravo spadaju u zvučne valove, ali su više frekvencije u odnosu na
zvučne valove koje ljudi čuju. Slika organa, odnosno bubrega u ovom slučaju
prikazuje se na ekranu monitora, a dobivaju se informacije o izgledu i veličini
bubrega i ciste. UZV pregled se radi preko trbuha, odnosno leđa koristeći
ultrazvučnu sondu i traje par minuta. UZV ima važnu ulogu u dijagnostici i
praćenju cista na bubregu.
<img src="assets/html/kidney/images/5.3.1.kidney_cists_ultrasound.jpg">
<div class="caption">
    Slika 1. Dvije ciste bubrega. Jedna veličine 1.9 i druga vel. 2.4 cm.
</div>
<img src="assets/html/kidney/images/5.3.2.kidney_cists_ultrasound.jpg">
<div class="caption">
    Slika 2. Cista bubrega, strelica pokazuje zadebljani "zid" ciste s
    kalcifikatom.
</div>
Color Doppler (CD UZV) je specijalna vrsta UZV kojim se prikazuju krvne žile. CD
UZV se koristi ukoliko se radi o "kompliciranim" cistama, odnosno ukoliko
postoji sumnja na prisustvo krvnih žila u cisti.
<div class="list-title">
    2. CT bubrega (kompjuterizirana tomografska urografija)
</div>
Tko? - liječnik specijalista radiologije
<br>
<br>
Gdje?
<ol>
    <li>radiolog na radiologiji u bolnici</li>
    <li>radiolog na radiologiji u Domu zdravlja (ukoliko imaju CT)</li>
    <li>radiolog u privatnoj radiološkoj ordinaciji (ukoliko imaju CT)</li>
</ol>
Kod ove metode slika se dobiva korištenjem rentgenskog zračenja, a onda se
rekonstruira pomoću kompjutera. Ukoliko bolesnici nisu alergični na jodna
kontrastna sredstva daje im se prije, odnosno tijekom pretrage intravensko jodno
kontrastno sredstvo zbog boljeg prikaz bubrega i ciste. CT je bezbolna pretraga
koja traje par minuta, a dobivaju se informacije slično kao i kod UZV o izgledu
i veličini bubrega i ciste.
<div class="list-title">
    3. MR bubrega (Magnetska rezonanca)
</div>
Tko? - liječnik specijalista radiologije
<br>
<br>
Gdje?
<ol>
    <li>radiolog na radiologiji u bolnici</li>
    <li>radiolog u privatnoj radiološkoj ordinaciji (ukoliko imaju MR)</li>
</ol>
Magnetska rezonanca je metoda slična CT-u, ali nema zračenja. Radi se o metodi
koje je skuplja u odnosu na CT, a pogotovo u odnosu na UZV. MR u načelu, nema
široku primjenu u dijagnostici i praćenju cista na bubregu.
<br>
<br>
<i>
    Napomena: u tekstu su navedene pretrage koje se mogu raditi kod ciste
    bubrega. To ne znači da su sve nužne, odnosno da ne postoje još neke
    pretrage koje nisu navedene, a koje se mogu raditi kod ove bolesti. Konačnu
    odluku o tome donijeti će izabrani urolog u dogovoru s bolesnikom.
</i>
<div class="subtitle">
    IV. Liječenje ciste bubrega
</div>
Bolesnici se mogu ovisno o broju, veličini i izgledu samih cista:
<ol>
    <li>pažljivo pratiti</li>
    <li>punktirati cistu</li>
    <li>operirati cistu</li>
</ol>
<div class="list-title">
    1. Pažljivo pratiti bolesnika
</div>
Tko? - liječnik specijalista urologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
</ol>
Pažljivo praćenje je metoda gdje se bolesnika redovito kontrolira par puta
godišnje. U načelu se zapravo, velika većina bolesnika sa cistama prati.
Bolesnici dolaze na redovite kontrole s nalazima UZV, CD UZV ili CT-a. Ukoliko
se cista ne mijenja, odnosno ukoliko je nalaz bez bitnih promjena, bolesnici se
i dalje prate.
<div class="list-title">
    2. Punkcija ciste
</div>
Tko? - liječnik specijalista urologije
<br>
<br>
Gdje? - u bolnici
<br>
<br>
Punkcija se može raditi kod "velike" ciste, znači > 7 cm. Bolesnika se primi u
bolnicu te se u lokalnoj anesteziji (bolesnik leži na trbuhu ili boku i dobije
injekciju lokalnog anestetika u leđa) pod kontrolom UZV, cista "napikne" iglom i
isprazni se njezin sadržaj. Nakon toga se u šupljinu ciste ušprica specijalno
sredstvo koje će "zalijepiti" njezine stjenke. Ovo je jednostavna i brza metoda
liječenja ciste, ali kod određenog broja bolesnika cista se može vratiti nakon
liječenja ovom metodom.
<div class="list-title">
    3. Operacija ciste

</div>
Tko? - liječnik specijalista urologije
<br>
<br>
Gdje? - u bolnici
<br>
<br>
Operacija ciste se u načelu izvodi kod cista koje nisu "obične", znači kada
ciste pored tekućine imaju u sebi i tkivo, odnosno krvne žile ili kalcifikate.
Kod ovakvih cista postoji mogućnost da se u njima razvija nešto što bi moglo
biti opasno za bolesnika (tumor) te se bolesnicima u ovakvim slučajevima
savjetuje kirurški zahvat. Kirurški zahvat može biti otvoreni ili laparoskopski.
<div class="list-title">
    3.1. Otvorena operacija ciste
</div>
Zahvat započinje nakon što se bolesnika anestezira općom anestezijom. Napravi se
rez sa strane tijela, na boku, oko razine jedanaestog rebra. Kirurg pristupa na
bubreg i na cistu te se cista odstranjuje. Ukoliko se tijekom zahvata pokaže da
se radi o tumoru unutar ciste, onda se resecira (odstrani) ili dio bubrega, ili
se odstrani cijeli bubreg, odnosno radi se radikalna nefrektomija. Sama
operacija traje oko 1-2 sata. Ukoliko je sve u redu bolesnik ide kući oko 5-7
dana nakon operacije, dok se potpuni oporavak očekuje oko mjesec dana nakon
operacije.
<div class="list-title">
    3.2. Laparoskopska operacija ciste
</div>
Laparoskopska operacija spada u tzv. minimalno invazivne metode liječenja, a to
znači da se zahvat izvodi uz pomoć specijalnih instrumenata koji se uvode u
bolesnika kroz male rezove na koži trbuha. Nakon što se pristupi u trbuh
postupak je sličan otvorenoj operaciji. Koristi se zadnjih 15-tak godina i u
odnosu na otvorenu operaciju ima određenih prednosti. Naime, manji je gubitak
krvi, bolesnici imaju manji rez nego kod otvorene operacije te se brže i bolje
oporavljaju.
<div class="list-title">
    Što nakon operacije?
</div>
Oko 7-10 dana nakon operacije dolazi nalaz patohistološke analize tkiva ciste.
Taj nalaz govori o izgledu ciste, odnosno o promjenama koje su u njoj nađene.
Bolesnici nakon operacije dolaze na redovite kontrole u različitim vremenskim
intervalima. Kontroliraju im se laboratorijski nalazi te se radi UZV, odnosno CT
abdomena (trbuha).
<div class="subtitle">
    V. Zaključak
</div>
Ciste bubrega su česta bolest. Većinom se otkrivaju "slučajno" koristeći UZV,
odnosno CT zbog drugih razloga, često prilikom sistematskog pregleda. Velika
većina cista ne zahtijeva aktivno liječenje, nego se povremeno kontrolira.
Međutim, ukoliko se radi o velikim cistama, odnosno cistama koje su "sumnjive"
savjetuje se kirurško odstranjenje ciste.