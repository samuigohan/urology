<div class="list-title">
    Rak mokraćnog mjehura
</div>
<div class="list-title">
    Karcinom (rak) mokraćnog mjehura općenito
</div>
1. Što je to karcinom (rak) mokraćnog mjehura?
<br>
To je zloćudna (maligna) bolest mokraćnog mjehura.
<br>
<br>
2. Zašto nastaje karcinom mokraćnog mjehura?
<br>
Kao i kod ostalih karcinoma jasan uzrok bolesti nije poznat i vjerojatno se radi o posljedicama utjecaja okoline, ali i
genetskih čimbenika. Smatra se da pušenje, ali i određena zanimanja kao što je to rad u kemijskoj industriji mogu
povećati vjerojatnost nastanka karcinoma mokraćnog mjehura.
<br>
<br>
3. Je li karcinom mokraćnog mjehura ozbiljna bolest?
<br>
Jeste.
<br>
<br>
4. Može li se izliječiti karcinom mokraćnog mjehura?
<br>
Može, to jasno ovisi o samoj bolesti, vrsti liječenja te općem stanju bolesnika, ali može i zapravo veliki broj
bolesnika se izliječi od karcinoma mokraćnog mjehura.
<br>
<br>
5. Može li se karcinom mokraćnog mjehura zaliječiti?
<br>
Može, to znači da je bolest pod kontrolom, odnosno bolesnik dobiva (ili je dobio) terapiju na koju bolest dobro reagira.
Koliki će period zalječenja biti, teško je predvidjeti u načelu može biti od nekoliko mjeseci do nekoliko godina, pa i
puno više.
<br>
<br>
6. Treba li se liječiti svaki karcinom mokraćnog mjehura?
<br>
Treba.
<br>
<br>
7. Kako se može liječiti karcinom mokraćnog mjehura?
<br>
Operativnim odstranjenjem karcinoma, odnosno dijela ili cijelog mokraćnog mjehura. Pored operacije karcinom mokraćnog
mjehura se može liječiti zračenjem i lijekovima.
<br>
<br>
8. Kako ću znati da sam dobro nakon liječenja karcinoma mokraćnog mjehura?
<br>
Rade se kontrolni pregledi i kontrolni nalazi (cistoskopija, citologija urina, UZV, CT, RTG) te ukoliko je sve uredno, a
bolesnik nema nikakvih tegoba i/ili simptoma koji bi se mogli povezati s karcinomom mokraćnog mjehura, smatra se da nema
povrata bolesti.
<br>
<br>
9. Može li mi se karcinom mokraćnog mjehura vratiti nakon liječenja?
<br>
Da, zbog toga se treba redovito kontrolirati.
<br>
<br>
10. Kako ću znati da mi se bolest vratila nakon liječenja?
<br>
Na kontrolnom pregledu i u kontrolnim nalazima (cistoskopija, citologija urina, UZV, CT, RTG) vidi se karcinom, odnosno
promjene koje ukazuju na povrat ili rasap bolesti, dok bolesnici mogu imati tegobe i/ili simptome koji mogu ukazivati na
povrat ili rasap bolesti.
<br>
<br>
11. Ukoliko se bolest vratila mogu li se liječiti drugim metodama?
<br>
Ovisno o samoj bolesti i vašem općem stanju, može se ili ponovno raditi operativni zahvat, ili se mogu uzimati lijekovi
protiv karcinoma mokraćnog mjehura, a karcinom mokraćnog mjehura se može i zračiti.
<br>
<br>
12. Kako ću znati da sam dobro odgovorio na novo liječenje?
<br>
Kontrolni pregledi i nalazi će pokazati smanjenje ili nestanak tumorskih promjena, dok će se kod bolesnika smanjiti ili
nestati tegobe i/ili simptomi koje su ranije imali.
<br>
<br>
13. Mogu li na bilo koji način smanjiti vjerojatnost pojave karcinoma mokraćnog mjehura?
<br>
Ne znamo jasno zbog čega nastaje karcinom mokraćnog mjehura, tako da ga ne možemo spriječiti. Ukoliko pušite prestanite
s pušenjem.
<br>
<br>
14. Mogu li hranom ili nekim nadomjescima prehrane smanjiti vjerojatnost nastanka karcinoma mokraćnog mjehura?
<br>
U načelu ne, ali inače treba jesti što kvalitetniju, zdraviju i raznovrsniju hranu, to će dobro djelovati na cijeli
organizam.
<br>
<br>
15. Mogu li hranom ili nekim nadomjescima prehrane smanjiti vjerojatnost povrata karcinoma mokraćnog mjehura?
<br>
U načelu ne, ali inače treba jesti što kvalitetniju, zdraviju i raznovrsniju hranu, to će dobro djelovati na cijeli
organizam.
<br>
<br>
16. Kako se moja obitelj treba ponašati prema meni?
<br>
Što normalnije, karcinom mokraćnog mjehura je ozbiljna bolest, ali ona se može izliječiti, odnosno zaliječiti. Obitelj
vam treba pružiti podršku jer se nije lako suočiti i boriti s takvom bolesti, ali s druge strane ne trebaju od vas
praviti "pretjeranog" bolesnika. Nakon što prođete operaciju uz određena ograničenja trebate i vi i oni funkcionirati
što normalnije.
<div class="list-title">
    Operacije karcinoma mokraćnog mjehura
</div>
<div class="list-title">
    I. Transuretralna resekcija karcinoma (TUR) mokraćnog mjehura
</div>
17. Što je to transuretralna resekcija karcinoma mokraćnog mjehura?
<br>
To je operacija koja se obično prva izvodi kod karcinoma mokraćnog mjehura. Specijalnim instrumentom (resektoskopom) se
kroz prirodni otvor, odnosno kroz mokraćnu cijev (tamo gdje izlazi mokraća, znači na vrhu glavića penisa kod muškarca,
odnosno iznad rodnice kod žena) ulazi u mokraćni mjehur te se režu mali komadići karcinoma koji se onda kroz instrument
vade van.
<br>
<br>
18. Koliko traje transuretralna resekcija karcinoma mokraćnog mjehura?
<br>
Ovisno o tome koliko ima karcinoma u mokraćnom mjehuru i koliko su veliki, od 10 min., do 1 sat, pa i više.
<br>
<br>
19. Kad mogu piti nakon transuretralne resekcije karcinoma mokraćnog mjehura?
<br>
U načelu isti dan.
<br>
<br>
20. Kad mogu jesti nakon transuretralne resekcije karcinoma mokraćnog mjehura?
<br>
U načelu prvi dan nakon operacije.
<br>
<br>
21. Kad se mogu ustati i hodati nakon transuretralne resekcije karcinoma mokraćnog mjehura?
<br>
Ovisno o vašem stanju nakon operacije. U načelu 1-2 dana nakon operacije.
<br>
<br>
22. Može li se transuretralna resekcija karcinoma mokraćnog mjehura komplicirati?
<br>
Može, kao i sve medicinske procedure i transuretralna resekcija karcinoma mokraćnog mjehura se može komplicirati. Od
komplikacija najčešće se može javiti krvarenje. Ukoliko se radi o ozbiljnom krvarenju ponekad je potrebno bolesnika
ponovno operirati. Moguće je također, da se "probije" mokraćni mjehur te da se zbog toga mora napraviti otvorena
operacija kojom će se "rupa" na mokraćnom mjehuru zašiti, mada se to rijetko dešava.
<br>
<br>
23. Kad idem kući nakon transuretralne resekcije karcinoma mokraćnog mjehura?
<br>
Oko 3-5 dana nakon operacije.
<br>
<br>
24. Kad mogu biti fizički aktivan nakon transuretralne resekcije karcinoma mokraćnog mjehura?
<br>
Smatra se da je oko 2 tjedna dovoljno da se bolesnik vrati svojim ranijim uobičajenim aktivnostima. Bolesnik se ne bi
trebao fizički pretjerano opterećivati (nositi teške terete i sl.), ali svakako se savjetuje normalna, umjerena fizička
aktivnost primjerena općem stanju i dobi bolesnika. Bolesnik može bez problema obavljati uobičajene aktivnosti, ići na
posao, pomagati u kući i voziti automobil.
<div class="list-title">
    II. Radikalna cistektomija
</div>
25. Što je to radikalna (potpuna) cistektomija?
<br>
To je operacija gdje se odstranjuje karcinom s cijelim mokraćnim mjehurom te limfnim čvorovima u zdjelici, a kod
muškaraca se u načelu još odstranjuje i prostata te sjemeni mjehurići, dok se kod žena u načelu odstranjuju još
maternica, jajovodi, jajnici i prednji zid rodnice.
<br>
<br>
26. Kod kojih bolesnika se radi radikalna cistektomija?
<br>
Kod bolesnika koji imaju agresivan karcinom, koji se ne može dobro liječiti transuretralnom resekcijom i koji nije
pogodan za parcijalnu resekciju, pa se mora izvaditi cijeli mokraćni mjehur.
<br>
<br>
27. Koliko traje radikalna cistektomija?
<br>
Ovisno kakav je nalaz karcinoma mokraćnog mjehura, koja metoda se koristi te u kakvom je stanju bolesnik, u načelu oko
3-7 sati.
<br>
<br>
28. Kad mi urolog izvadi mokraćni mjehur zbog karcinoma, gdje će mi ići mokraća iz bubrega?
<br>
Ovisno o tome koju ćete metodu "derivacije", odnosno metodu odvođenja mokraće iz bubrega "dobiti", odnosno za koju ste
se u dogovoru s vašim urologom odlučili. Postoji više metoda, od toga da se mokraćovodi samo "izvuku" na kožu, što je i
najjednostavnija metoda, pa do metoda gdje se koriste dijelovi tankog ili debelog crijeva da bi se onda mokraća pomoću
njih izvodila van na kožu i skupljala u vrećice ili da se od dijelova tankog ili debelog crijeva napravi "spremnik" koji
će onda oponašati funkciju mokraćnog mjehura i skupljati mokraću.
Ovo je sve dosta komplicirano, svaka od metoda ima svojih prednosti i nedostataka i nije svaka metoda, metoda izbora za
određenog bolesnika, o tome morate detaljno razgovarati sa svojim urologom.
<br>
<br>
29. Kad mogu piti nakon radikalne cistektomije?
<br>
Ovisno o samoj metodi, prvi ili drugi dan nakon operacije.
<br>
<br>
30. Kad mogu jesti nakon radikalne cistektomije?
<br>
Ovisno o samoj metodi, od prvog dana nakon operacije, pa sve do 2-4 dana nakon operacije.
<br>
<br>
31. Kad se mogu ustati i hodati nakon radikalne cistektomije?
<br>
Ovisno o vašem stanju nakon operacije¬ te o samoj metodi. U načelu 2-4 dan nakon operacije.
<br>
<br>
32. Može li se radikalna cistektomija komplicirati?
<br>
Može, kao i sve medicinske procedure i radikalna cistektomije se može komplicirati. Od komplikacija najčešće se može
javiti krvarenje i upala. Ukoliko se radi o ozbiljnom krvarenju ponekad je potrebno bolesnika ponovno operirati.
Također, ukoliko se koriste dijelovi crijeva moguće su i komplikacije od strane probavnog trakta (zapletaj crijeva,
upala potrbušnice, itd.), kao i komplikacije vezane uz samu mokraću kao što su "curenje" ili "zastoj" mokraće. Radikalna
cistektomija je veliki zahvat u prvom redu za bolesnika, ali i za urologa i moguće su različite komplikacije, ali u
većini slučajeva, rezultati ove operacije su dobri.
<br>
<br>
33. Kad idem kući nakon radikalne cistektomije?
<br>
Ukoliko je sve u redu oko 7-10 dana nakon operacije.
<br>
<br>
34. Kad mogu biti fizički aktivan nakon radikalne cistektomije?
<br>
Smatra se da je mjesec dana nakon operacije dovoljno da rana zacijeli i da se bolesnik vrati svojim ranijim uobičajenim
aktivnostima. Jasno da je radikalna cistektomija velika operacija i da se nakon nje bolesnik ne bi trebao fizički
pretjerano opterećivati (nositi teške terete i sl.), ali svakako se savjetuje normalna, umjerena fizička aktivnost
primjerena općem stanju i dobi bolesnika. Bolesnik može bez problema obavljati uobičajene aktivnosti, ići na posao,
pomagati u kući i voziti automobil.
<br>
<br>
<div class="list-title">
    III. Parcijalna cistektomija
</div>
35. Što je to parcijalna (djelomična) cistektomija?
<br>
To je operacija gdje se odstranjuje karcinom i pripadajući dio mokraćnog mjehura, a ostaje zdravi dio mokraćnog mjehura.
<br>
<br>
36. Kod kojih bolesnika se radi parcijalna cistektomija?
<br>
Kod bolesnika koji imaju agresivan karcinom, koji se ne može dobro liječiti transuretralnom resekcijom, ali je on još
uvijek pogodan za "izrezivanje", nakon čega bolesniku može ostati dovoljno zdravog mjehura.
<br>
<br>
37. Može li se parcijalna cistektomija raditi kod svih bolesnika s karcinomom mokraćnog mjehura?
<br>
Ne može, ovisno o veličini, broju i lokaciji karcinoma u mokraćnom mjehuru kao i o veličini samog mokraćnog mjehura,
radi se ili parcijalna ili radikalna cistektomija.
<br>
<br>
38. Koliko traje parcijalna cistektomija?
<br>
Ovisno kakav je nalaz karcinoma mokraćnog mjehura, koja metoda se koristi te u kakvom je stanju bolesnik, u načelu oko
2-3 sata.
<br>
<br>
39. Kad mogu piti nakon parcijalne cistektomije?
<br>
U načelu prvi dan nakon operacije.
<br>
<br>
40. Kad mogu jesti nakon parcijalne cistektomije?
<br>
U načelu prvi dan nakon operacije.
<br>
<br>
41. Kad se mogu ustati i hodati nakon parcijalne cistektomije?
<br>
Ovisno o vašem stanju nakon operacije. U načelu 2-3 dan nakon operacije.
<br>
<br>
42. Može li se parcijalna cistektomija komplicirati?
<br>
Može, kao i sve medicinske procedure i parcijalna cistektomije se može komplicirati. Od komplikacija najčešće se može
javiti krvarenje i upala. Ukoliko se radi o ozbiljnom krvarenju ponekad je potrebno bolesnika ponovno operirati.
<br>
<br>
43. Kad idem kući nakon parcijalne cistektomije?
<br>
Oko 7 dana nakon operacije.
<br>
<br>
44. Kad mogu biti fizički aktivan nakon parcijalne cistektomije?
<br>
Smatra se da je mjesec dana nakon operacije dovoljno da rana zacijeli i da se bolesnik vrati svojim ranijim uobičajenim
aktivnostima. Jasno da je parcijalna cistektomija velika operacija i da se nakon nje bolesnik ne bi trebao fizički
pretjerano opterećivati (nositi teške terete i sl.), ali svakako se savjetuje normalna, umjerena fizička aktivnost
primjerena općem stanju i dobi bolesnika. Bolesnik može bez problema obavljati uobičajene aktivnosti, ići na posao,
pomagati u kući i voziti automobil.
<div class="list-title">
    Kontrola nakon operacije
</div>
45. Koliko se često moram kontrolirati kod urologa nakon operacije karcinoma mokraćnog mjehura?
<br>
U načelu tijekom prve godine kontrole su svakih nekoliko mjeseci, a kako vrijeme prolazi kontrole su nešto rjeđe (2x
godišnje), jasno ukoliko je sve u redu.
<br>
<br>
46. Nađene su mi metastaze karcinoma mokraćnog mjehura, što dalje?
<br>
Dio bolesnika ima metastaze te je u ovim slučajevima potrebna dodatna terapija (lijekovi protiv karcinoma mokraćnog
mjehura, zračenje). Bolesnik se treba javiti onkologu na kontrolu i dogovor za dalje.
<br>
<br>
47. Kad dolazi nalaz izvađenog tkiva mokraćnog mjehura i karcinoma?
<br>
To je nalaz patohistološke analize tkiva, za njega u načelu treba oko 7-10 dana. To je vrijeme potrebno da bi se
izvađeno tkivo obradilo specijalnim kemikalijama, uklopilo u parafin, obojalo i pogledalo pod mikroskopom te da bi se
dobio definitivni nalaz.
<br>
<br>
48. Što piše u nalazu patohistološke analize tkiva?
<br>
U patohistološkoj analizi opisuje se veličina i izgled karcinoma, vrsta tumorskih stanica i njihova "agresivnost", a kod
parcijalne, odnosno radikalne cistektomije i proširenost karcinoma izvan mokraćnog mjehura, prema okolnom tkivu, odnosno
limfnim čvorovima.
<br>
<br>
49. Postavljenje su mi cjevčice u mokraćovod, što dalje?
<br>
Te se cjevčice zovu proteze. Postavljaju se kod operacija gdje se mokraćovod "izvlači" na kožu i onda se mokraća skuplja
u specijalne vrećice. Važno je da pazite da vam te proteze ne ispadnu van iz tijela. Ukoliko se to dogodi trebate se
javit urologu na kontrolu, inače se one mijenjaju na redovitom kontrolama svakih 2-3 mjeseca.
<br>
<br>
50. Koliko često trebam mijenjati pločicu na urostomi?
<br>
Ukoliko dobro stoji, odnosno dobro drži svakih tjedan dana, ako se odlijepi onda je treba zamijeniti.
<br>
<br>
51. Koliko često trebam mijenjati vrećicu na urostomi?
<br>
Ako vrećica ima ispust (može se isprazniti u WC) onda svakih nekoliko dana, ukoliko nema onda kada se napuni.