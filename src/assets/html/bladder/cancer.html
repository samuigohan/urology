<div class="subtitle">
    Rak mokraćnog mjehura
</div>
<div class="subtitle">
    I. Općenito o karcinomu (raku) mokraćnog mjehura
</div>
Karcinom mokraćnog mjehura je bolest poznata po sklonosti recidiviranju, odnosno vraćanju nakon liječenja. Jasno da se
povrat bolesti ne javlja kod svih bolesnika, međutim značajan broj bolesnika prije ili kasnije ima povrat karcinoma
mokraćnog mjehura. Zbog toga je važno da se bolesnici s ovom bolesti redovito kontroliraju, moglo bi se reći do kraja
života.
<br>
<br>
Karcinoma mokraćnog mjehura najčešće se javlja u šezdesetim i sedamdesetim godinama života, nešto češće u muškaraca nego
kod žena. Kao i kod ostalih karcinoma jasan uzrok bolesti nije poznat i vjerojatno se radi o posljedicama utjecaja
okoline, ali i genetskih čimbenika. Smatra se da pušenje, ali i određena zanimanja kao što je to rad u kemijskoj
industriji mogu povećati vjerojatnost nastanka karcinoma mokraćnog mjehura.
<br>
<br>
U Hrvatskoj godišnje od karcinoma mokraćnog mjehura oboli više od 1000 bolesnika.
<div class="subtitle">
    II. Simptomi raka mokraćnog mjehura
</div>
Najčešći simptom koji se javlja kod karcinoma mokraćnog mjehura je krv u mokraći koja može biti:
<ul>
    <li>povremena (znači, malo ima krvi u mokraći, malo nema)</li>
    <li>stalna</li>
    <li>makroskopska (vidi se "golim" okom)</li>
    <li>mikroskopska (vidi se kod mikroskopske analize mokraće)</li>
    <li>mogu se javiti se i tegobe s mokrenjem kao što su: bolno, učestalo i otežano mokrenje</li>
</ul>
Ukoliko je bolest uznapredovala mogu se javiti i bolovi u kostima zbog koštanih metastaza ili bolovi u leđima zbog
metastaza u retroperitoneumu, odnosno zbog zastoja mokraće u bubrezima.
<div class="subtitle">
    III. Dijagnostika karcinoma mokraćnog mjehura
</div>
<div class="list-title">
    1. Biokemijska analiza mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može pomokriti i kod kuće (posudica se može
kupiti u ljekarni)
<br>
<br>
Gdje? - analiza mokraće se radi u:
<ol>
    <li>biokemijskom laboratoriju u bolnici</li>
    <li>biokemijskom laboratoriju u Domu zdravlja</li>
    <li>privatnom biokemijskom laboratoriju</li>
</ol>
Mokraća se gleda pod mikroskopom te se određuje prisutnost upalnih stanica (leukocita) i crvenih krvnih stanica
(eritrocita), može se također odrediti i prisutnost glukoze (šećera u mokraći) te nekih drugih molekula. Nalaz može biti
gotov u roku od 10-tak minuta.
<div class="list-title">
    2. Mikrobiološka analiza mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može pomokriti i kod kuće (posudica se može
kupiti u ljekarni)
<br>
<br>
Gdje? - analiza mokraće se radi u:
<ol>
    <li>mikrobiološkom laboratoriju u Domu zdravlja</li>
    <li>mikrobiološkom laboratoriju u bolnici</li>
    <li>privatnom mikrobiološkom laboratoriju</li>
</ol>
Pretragom se određuje broj i vrsta mikroorganizama u mokraći, a to je važno zbog antimikrobne terapije. Za dobivanje
ovog nalaza potrebno je od 3-5 dana.
<div class="list-title">
    3. Citologija mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može pomokriti i kod kuće (posudica se može
kupiti u ljekarni)
<br>
<br>
Gdje? - analiza mokraće se radi u:
<ol>
    <li>u citološkom laboratoriju u bolnici</li>
    <li>u privatnom citološkom laboratoriju</li>
</ol>
Bolesnik daje mokraću 3 dana za redom. Mokraća se gleda pod mikroskopom te se određuju vrste stanica u mokraći. Normalno
se u mokraći nalaze stanice pločastog i prijelaznog epitela, međutim ukoliko se nađu atipične, odnosno maligne stanice
moguće je da bolesnik ima karcinom mokraćnog mjehura te je potrebna daljnja obrada.
<div class="list-title">
    4. Cistoskopija
</div>
Tko? - liječnik specijalista urologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
</ol>
Bolesnik legne na leđa na "urološki stol" i postavi noge na nogare. Nakon primjene lokalnog anestetika ulazi se
specijalnim instrumentom (cistoskopom) u mokraćnu cijev (tamo gdje izlazi mokraća, znači na vrhu glavića penisa kod
muškarca, odnosno iznad rodnice kod žena), pa u mokraćni mjehur. Cistoskopija traje oko 1 minutu, u načelu je neugodna,
pa čak se može reći i bolna pogotovo, ako se bolesnik ne može opustiti što je često slučaj. Ipak, kod većine bolesnika
ne radi se o boli koja bi zahtijevala anesteziju.
Prije cistoskopije potrebno je napraviti mikrobiološku analizu mokraće, odnosno urinokulturu koja mora biti sterilna,
također bolesnik mora reći liječniku ukoliko uzima lijekove koji djeluju na zgrušavanje krvi.
<img src="assets/html/bladder/images/2.3.1.bladder_cancer_diagnostics_cistoscope.jpg" />
<div class="caption">
    Slika 1: Cistoskop.
</div>
<img src="assets/html/bladder/images/2.3.2.bladder_cancer_diagnostics_flex_cistoscope.jpg" />
<div class="caption">
    Slika 2: Fleksibilni cistoskop.
</div>
<div class="list-title">
    5. Ultrazvuk mokraćnog mjehura
</div>
Tko? - liječnik specijalista urologije ili radiologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
    <li>radiolog na radiologiji u bolnici</li>
    <li>radiolog na radiologiji u Domu zdravlja</li>
    <li>radiolog u privatnoj radiološkoj ordinaciji</li>
</ol>
Ultrazvučni (UZV) aparat proizvodi specijalne valove koji zapravo spadaju u zvučne valove, ali su više frekvencije u
odnosu na zvučne valove koje ljudi čuju. Slika organa, odnosno mokraćnog mjehura, prikazuje se na ekranu monitora.
Dobivaju se informacije o izgledu mokraćnog mjehura te veličini i broju tumora u mokraćnom mjehuru. Također, mogu se
dobiti informacije o bubrezima, što je važno za daljnje liječenje. UZV pregled se radi preko trbuha koristeći
ultrazvučnu sondu i traje par minuta.
<div class="list-title">
    6. Intravenska urografija (IVU)
</div>
Tko? - liječnik specijalista radiologije
<br>
<br>
Gdje?
<ol>
    <li>radiolog na radiologiji u bolnici</li>
    <li>radiolog na radiologiji u Domu zdravlja</li>
    <li>radiolog u privatnoj radiološkoj ordinaciji</li>
</ol>
Intravenska urografija (IVU) je rentgensko snimanje urotrakta uz upotrebu intravenskog jodnog kontrastnog sredstva za
prikaz mokraćnog mjehura i karcinoma u njemu. Pretraga se ne smije raditi kod bolesnika koji su alergični na jodna
kontrastna sredstva. Intravenska urografija je "starija" metoda prikaza karcinoma mokraćnog mjehura u odnosu na
kompjuteriziranu tomografiju (CT). Prednost ove metode je u manjoj količini zračenja u odnosu na CT, ali CT daje puno
više informacija i zbog toga se IVU danas rijetko izvodi.
<div class="list-title">
    7. Kompjuterizirana tomografija (CT)
</div>
Tko? - liječnik specijalista radiologije
<br>
<br>
Gdje?
<ol>
    <li>radiolog na radiologiji u bolnici</li>
    <li>radiolog na radiologiji u Domu zdravlja (ukoliko imaju CT)</li>
    <li>radiolog u privatnoj radiološkoj ordinaciji (ukoliko imaju CT)</li>
</ol>
Kod ove metode slika se dobiva korištenjem rentgenskog zračenja, a onda se rekonstruira pomoću kompjutera. Ukoliko
bolesnici nisu alergični na jodna kontrastna sredstva daje im se intravensko jodno kontrastno sredstvo zbog boljeg
prikaza tumora. CT je bezbolna pretraga koja traje par minuta, a dobivaju se informacije o izgledu i veličini mokraćnog
mjehura i tumora u njemu, ali i informacije o limfnim čvorovima, kao i o ostalim organima u trbuhu. CT je kvalitetnija
pretraga u odnosu na UZV i IVU te su samim time i dobivene informacije bolje.
<img src="assets/html/bladder/images/2.3.3.bladder_cancer_diagnostics_ct.jpg" />
<div class="caption">
    Slika 3: Karcinoma na desnoj i stražnjoj strani mokraćnog mjehura širine 4 cm.
</div>
<div class="list-title">
    8. Magnetska rezonanca (MR)
</div>
Tko? - liječnik specijalista radiologije
<br>
<br>
Gdje?
<ol>
    <li>radiolog na radiologiji u bolnici</li>
    <li>radiolog u privatnoj radiološkoj ordinaciji (ukoliko imaju MR)</li>
</ol>
Magnetska rezonanca (MR) je metoda slična CT-u, ali nema zračenja, ne koristi se tako često kao CT za prikaz karcinoma
mokraćnog mjehura.
<img src="assets/html/bladder/images/2.3.4.bladder_cancer_diagnostics_mr.jpg" />
<div class="caption">
    Slika 4: Karcinoma na desnoj strani mokraćnog mjehura (različite tehnike i presjeci MR).
</div>
<div class="list-title">
    9. Scintigrafija kostiju
</div>
Tko? - liječnik specijalista nuklearne medicine
<br>
<br>
Gdje? - nuklearna medicina u bolnici
<br>
<br>
Scintigrafija kostiju je metoda kod koje se koristeći radioaktivno obilježeni materijal (najčešće tehnecij-99m obilježen
metilen difosfonatom) prikazuju promjene na kostima. Ova metoda se koristi ukoliko postoji sumnja na koštane metastaze
karcinoma mokraćnog mjehura.
<i>
    Napomena: u tekstu su navedene pretrage koje se mogu raditi kod karcinoma mokraćnog mjehura. To ne znači da su sve
    nužne, odnosno da ne postoje još neke pretrage koje nisu navedene, a koje se mogu raditi kod ove bolesti. Konačnu
    odluku o tome donijeti će izabrani urolog u dogovoru s bolesnikom.
</i>
<div class="subtitle">
    IV. Liječenje karcinoma mokraćnog mjehura
</div>
Bolesnici se mogu ovisno o samoj bolesti, njihovom općem stanju, ali i o njihovom stavu prema bolesti:
<ol>
    <li>operirati - transuretralna resekcija ili otvorena operacija mokraćnog mjehura</li>
    <li>zračiti</li>
    <li>liječiti lijekovima</li>
</ol>
<div class="list-title">
    1. Operacije karcinoma mokraćnog mjehura
</div>
Tko? - liječnik specijalista urologije
<br>
<br>
Gdje? - u bolnici
<br>
<br>
Operacija je metoda izbora za liječenje karcinom mokraćnog mjehura. U načelu se izvodi kod bolesnika koji su sposobni za
operaciju, koji na operaciju pristaju uključujući i njezine komplikacije i neželjene ishode te ukoliko postoji velika
vjerojatnost da će cijela bolest biti uklonjena operativnim zahvatom.
Bolesnika prije operacije mora pregledati anesteziolog (liječnik specijalista anestezije koji će bolesnika anestezirati,
odnosno uspavati).
<div class="list-title">
    1.1. Transuretralna resekcija mokraćnog mjehura
</div>
Transuretralna resekcija mokraćnog mjehura je zapravo prva operacija koja se izvodi kod karcinoma mokraćnog mjehura.
Bolesnika se prima u bolnicu, a zahvat započinje nakon što se bolesnika anestezira spinalnom anestezijom. Specijalnim
instrumentom (resektoskopom) se kroz otvor mokraćne cijevi (tamo gdje izlazi mokraća, znači na vrhu glavića penisa kod
muškarca, odnosno iznad rodnica kod žena) ulazi u mokraći mjehur te se režu mali komadić karcinoma koji se onda kroz
instrument vade van. Na kraju zahvata postavlja se kateter u mokraćni mjehur. Bolesnik ostaje u bolnici još nekoliko
dana, kateter se izvadi, a bolesnik se otpušta kući.
<img src="assets/html/bladder/images/2.4.1.1.bladder_cancer_treatment_surgery_resectoscope.jpg" />
<div class="caption">
    Slika 1. Resektoskop.
</div>
<img src="assets/html/bladder/images/2.4.1.2.bladder_cancer_treatment_surgery_tur.jpg" />
<div class="caption">
    Slika 2.1. Izbočena sluznica iznad karcinoma mokraćnog mjehura i ušće lijevog mokraćovoda.
</div>
<img src="assets/html/bladder/images/2.4.1.3.bladder_cancer_treatment_surgery_tur.jpg" />
<div class="caption">
    Slika 2.2. Karcinoma mokraćnog mjehura.
</div>
<img src="assets/html/bladder/images/2.4.1.4.bladder_cancer_treatment_surgery_tur.jpg" />
<div class="caption">
    Slika 2.3. Stanje nakon transuretralne resekcije (TUR) karcinoma mokraćnog mjehura vidi se uredno lijevo ušće.
</div>
<img src="assets/html/bladder/images/2.4.1.5.bladder_cancer_treatment_surgery_tur.jpg" />
<div class="caption">
    Slika 2.4. Stanje nakon transuretralne resekcije (TUR) karcinoma mokraćnog mjehura, strelice pokazuju mišićna vlakna
    mokraćnog mjehura.
</div>
<div class="list-title">
    1.2. Radikalna cistektomija (RC)
</div>
Radikalna cistektomija je metoda kojom se odstranjuju mokraćni mjehur s karcinomom i okolnim masnim tkivom te limfnim
čvorovima. Ova operacija se koristi kod možemo reći agresivnih, uznapredovalih karcinoma mokraćnog mjehura, odnosno kod
karcinoma mokraćnog mjehura koji se vraćaju i ne reagiraju na drugu terapiju.
<br>
<br>
Sama metoda može biti:
<div class="list-title">
    1.2.1. Otvorena radikalna cistektomija
</div>
Otvorena radikalna cistektomija (RC) spada u "najstariju" operativnu metodu, odnosno metodu koja se s malim
modifikacijama izvodi dugi niz godina. Bolesnika se prima u bolnicu, a zahvat započinje nakon što se bolesnika
anestezira općom anestezijom. Napravi se rez u donjem dijelu trbuha malo iznad pupka pa do dna trbuha.
<img src="assets/html/bladder/images/2.4.1.6.bladder_cancer_treatment_surgery_rc.jpg" />
<div class="caption">
    Slika 3.1. Otvorena radikalna cistektomija, rez po sredini donjeg dijela trbuha
</div>
Urolog odstranjuje mokraćni mjehur s karcinomom i okolnim masnim tkivom te limfne čvorove. Kod muškaraca se u načelu kod
ove operacije još odstranjuju prostata i sjemeni mjehurići, a kod žena maternica, jajnici, prednji zid rodnice i
mokraćna cijev.
<img src="assets/html/bladder/images/2.4.1.7.bladder_cancer_treatment_surgery_rc.jpg" />
<div class="caption">
    Slika 3.2. Otvorena radikalna cistektomija, mobilizacija desnog mokraćovoda.
</div>
<img src="assets/html/bladder/images/2.4.1.8.bladder_cancer_treatment_surgery_rc.jpg" />
<div class="caption">
    Slika 3.3. Otvorena radikalna cistektomija, odvajanje stražnje strane mokraćnog mjehura, od prednje strane debelog
    crijeva (strjelice).
</div>
<img src="assets/html/bladder/images/2.4.1.9.bladder_cancer_treatment_surgery_rc.jpg" />
<div class="caption">
    Slika 3.4. Otvorena radikalna cistektomija, otvaranje stražnjeg zida rodnice (strjelica).
</div>
<img src="assets/html/bladder/images/2.4.1.10.bladder_cancer_treatment_surgery_rc.jpg" />
<div class="caption">
    Slika 3.5. Otvorena radikalna cistektomija, stanje nakon odstranjenja zdjeličnih limfnih čvorova desno (pinceta
    pokazuje živac).
</div>
<img src="assets/html/bladder/images/2.4.1.11.bladder_cancer_treatment_surgery_rc.jpg" />
<div class="caption">
    Slika 3.6. Otvorena radikalna cistektomija, stanje nakon odstranjenja zdjeličnih limfnih čvorova lijevo.
</div>
<img src="assets/html/bladder/images/2.4.1.12.bladder_cancer_treatment_surgery_rc _phd.jpg" />
<div class="caption">
    Slika 4. Razrezan mokraćni mjehur s prednje strane, gore se vide maternica, jajnici i jajovodi, a dolje vrat
    mokraćnog mjehura, karcinoma s desne strane te u sredini mokraćnog mjehura (strjelice).
</div>
<img src="assets/html/bladder/images/2.4.1.13.bladder_cancer_treatment_surgery_rc _phd.jpg" />
<div class="caption">
    Slika 5.1. Prednja strana - izvađen mokraćni mjehur i prostata (vidi se masno tkivo ispod kojeg se nalazi mokraćni
    mjehur.
</div>
<img src="assets/html/bladder/images/2.4.1.14.bladder_cancer_treatment_surgery_rc _phd.jpg" />
<div class="caption">
    Slika 5.2. Stražnja strana - izvađen mokraćni mjehur i prostata (vidi se masno tkivo ispod kojeg se nalazi mokraćni
    mjehur, naziru se i sjemeni mjehurići (strjelice)).
</div>
Nakon što se odstrani mokraći mjehur postavlja se pitanje što s mokraćom iz bubrega? Postoji više vrsta operativnih
zahvata (ovi zahvati se rade u istom aktu sa radikalnom cistektomijom) kojima se rješava pitanje mokraće, a oni se u
načelu dijele u dvije skupine:
<br>
<br>
a). mokraća se iz tijela skuplja u plastičnu vrećicu/vrećice na trbuhu:
a.1. ileum conduit - operacija po Brickeru. Kod ove operacije, nakon što se izvadi mokraćni mjehur uzima se dio tankog
crijeva (oko 10-20 cm, a nakon toga se tanko crijevo jasno ponovno spoji da bi hrana normalno mogla prolaziti kroz
crijeva) u koji se onda na jednom njegovom kraju ušivaju mokraćovodi, a drugi njegov kraj se izvodi na kožu te bolesnik
ima jednu vrećicu u kojoj se skuplja mokraća. Ova operacija je nešto što se smatra "zlatnim standardom" za bolesnika.
Naime, pokazala se kao najbolje rješenje s najmanjim brojem komplikacija i neželjenih ishoda liječenja. Ipak, radi se o
velikoj i zahtjevnoj operaciji koja traje oko 3-6 sati.
Slika 6. Ileum conduit (rani postoperativni tijek vidi se vrećica za skupljanje mokraće zalijepljena na kožu trbuha te
vrhovi "JJ" proteza, kateter i dren).
Slika 7. Ileum conduit, stanje pred otpust kući bolesnika.
<br>
<br>
a.2. ureterocutanostomia. Kod ove operacije, nakon što se izvadi mokraćni mjehur mokraćovodi se izvode na kožu trbuha,
znači ne koriste se dijelovi tankog crijeva. Mokraćovodi se mogu izvesti svaki zasebno na lijevu i desnu stranu trbuha,
pa bolesnik ima dvije vrećice za mokraću, ili se mogu spojiti, pa onda bolesnik ima jednu vrećicu za oba mokraćovoda u
koju se skuplja mokraća. Ova operacija je tehnički jednostavnija od operacije po Brickeru i traje kraće, a radi se kod
bolesnika koji imaju i druge ozbiljne bolest te su lošijeg općeg stanja.
<img src="assets/html/bladder/images/2.4.1.15.bladder_cancer_treatment_surgery_rc_patient.jpg" />
<div class="caption">
    Slika 8. Obostrane ureterokutanostomije.
</div>
b). pravi se posebni "rezervoar" u unutrašnjosti tijela koji onda oponaša funkciju mokraćnog mjehura
<br>
<br>
b.1. ileum neo-bladder - "novi" mjehur od tankog crijeva. Ova operacija je zapravo tehnički najzahtjevnija i vremenski
najduža operacija, bar od onih koje se izvode u Hrvatskoj. Kod ove operacije, nakon što se izvadi mokraćni mjehur uzima
se dio tankog crijeva (oko 50-60 cm, a nakon toga se tanko crijevo jasno ponovno spoji da bi hrana normalno mogla
prolaziti kroz crijeva) od kojeg se pravi rezervoar ("novi" mokraćni mjehur) u koji se ušivaju mokraćovodi. Kod ove
operacije bolesnik mokri kao što je i prije mokrio, znači na mokraćnu cijev. Ova operacija se radi kod mlađih bolesnika,
koji imaju karcinom mokraćnog mjehura koji je takav da je pogodan za ovu operaciju, odnosno gdje sama bolest, ali i opće
stanje bolesnika dozvoljavaju ovakav operativni zahvat. Radi se o tehnički vrlo zahtjevnoj operaciji koja traje od 5-7
sati.
<img src="assets/html/bladder/images/2.4.1.16.bladder_cancer_treatment_surgery_rc_patient.jpg" />
<div class="caption">
    Slika 9.1. Ileum neo-bladder, šivanje crijeva (crijevna anastomoza) nakon što se je "uzeo" dio tankog crijeva od
    kojeg će se napraviti "novi" mokraćni mjehur".
</div>
<img src="assets/html/bladder/images/2.4.1.17.bladder_cancer_treatment_surgery_rc_patient.jpg" />
<div class="caption">
    Slika 9.2. Ileum neo-bladder, šivanje "novog" mokraćnog mjehura.
</div>
<img src="assets/html/bladder/images/2.4.1.18.bladder_cancer_treatment_surgery_rc _neobladder_.jpg" />
<div class="caption">
    Slika 9.3. Ileum neo-bladder, naslućuje se izgled "novog" mokraćnog mjehura.
</div>
<img src="assets/html/bladder/images/2.4.1.19.bladder_cancer_treatment_surgery_rc _neobladder_.jpg" />
<div class="caption">
    Slika 9.4. Ileum neo-bladder, mjesto gdje će se napraviti otvor (strjelica) na "novom" mokraćnom mjehur koji će se
    onda zašiti s mokraćnom cijevi.
</div>
<img src="assets/html/bladder/images/2.4.1.20.bladder_cancer_treatment_surgery_rc _neobladder_.jpg" />
<div class="caption">
    Slika 9.5. Ileum neo-bladder, postavljanje šavova kojima će se napraviti anastomoza (spoj) "novog" mokraćnog mjehura
    i mokraćne cijevi (vidi se i kateter).
</div>
<img src="assets/html/bladder/images/2.4.1.21.bladder_cancer_treatment_surgery_rc _neobladder_.jpg" />
<div class="caption">
    Slika 9.6. Ileum neo-bladder, postavljanje i fiksiranje šavom proteze (bijela cjevčica) koja će "osigurati" spoj
    mokraćovoda i novog mokraćnog mjehura, dok ne zaraste.
</div>
<img src="assets/html/bladder/images/2.4.1.22.bladder_cancer_treatment_surgery_rc _neobladder_.jpg" />
<div class="caption">
    Slika 9.7. Ileum neo-bladder, "novi" mokraćni mjehur u zdjelici.
</div>
b.2. Mainz pauch II. Kod ove operacije, nakon što se izvadi mokraćni mjehur mokraćovodi se ušivaju u debelo crijevo,
tako da bolesniku mokraća i stolica izlaze van zajedno kroz čmar (anus). Sama operacija traje slično kao i operacija po
Brickeru 3-6 sati. Ova operacija se radi kod bolesnika koji su podobni za ovaj zahvat, odnosno gdje sama bolest, ali i
opće stanje bolesnika dozvoljavaju ovakav operativni zahvat.
Jasno je da su prilikom gore navedenih operacija gdje se koristi tanko, odnosno debelo crijevo moguće različite
komplikacije i od strane ovih struktura, odnosno probavnog trakta. Ovakve operacije su dosta zahtjevne i za bolesnika i
za operatera, međutim one se izvode zbog ozbiljne bolesti i kakve god bile, one su ono najbolje što se može ponuditi
bolesniku s karcinomom mokraćnog mjehura.
Bolesnik ide kući oko 7-10 dana nakon operacije te se javlja izabranom urologu na kontrolu. Oko mjesec dana nakon
operacije očekuje se potpuni oporavak bolesnika.
<div class="list-title">
    1.2.2. Laparoskopska radikalna cistektomija
</div>
Laparoskopska radikalna cistektomija (RC) spada u tzv. minimalno invazivne metode liječenja, a to znači da se zahvat
izvodi uz pomoć specijalnih instrumenata. Nakon što se pristupi u trbuh postupak je sličan otvorenoj cistektomiji.
Budući da se zasada ne radi u Hrvatskoj nećemo je detaljnije opisivati.
<div class="list-title">
    1.2.3. Robotska radikalna cistektomija
</div>
Robotska radikalna cistektomija (RC) koristi se u novije vrijeme. Radi se, također o minimalno invazivnoj metodi
liječenja, a tehnički je slična laparoskopskoj radikalnoj cistektomiji. Budući da se zasad ne radi u Hrvatskoj nećemo je
detaljnije opisivati.
<div class="list-title">
    1.3. Parcijalna (djelomična) cistektomija
</div>
Parcijalna cistektomija je metoda koja se koristi ukoliko se radi o manjem tumoru, koji je smješten tako da ga se
zajedno s pripadajućim dijelom mokraćnog mjehura može izrezati, a onda se "rupa" na mjehuru zašije. S obzirom da
bolesnicima ostane većina mjehura onda i mokraća iz bubrega normalno ulazi i skuplja se u preostali dio mjehura kao i
prije operacije. Radi se o tehnički jednostavnijoj operaciji od radikalne cistektomije koja jasno i traje kraće, a
bolesnici je u načelu bolje podnose te se brže i bolje oporavljaju nakon operacije. Kao i radikalna cistektomija može se
raditi otvorenim, laparoskopskim i robotskim pristupom.
<br>
<br>
Što nakon operacije?
<br>
<br>
Nakon operacije dolazi nalaz patohistološke analize tkiva unutar 7-10 dana od dana zahvata. Taj nalaz govori o vrsti
karcinoma, o njegovom izgledu, odnosno o karakteristikama koje su bitne za prognozu bolesti i daljnje liječenje.
<img src="assets/html/bladder/images/2.4.1.23.bladder_cancer_treatment_surgery_rc _neobladder_.jpg" />
<div class="caption">
    Slika 10. Karcinom mokraćnog mjehura, mikroskopska slika povećanje 10 x.
</div>
Bolesnici nakon operacije dolaze na redovite kontrole u različitim mjesečnim intervalima. Kontroliraju im se
laboratorijski nalazi te se radi cistoskopija (jasno ukoliko im je sačuvan cijeli, odnosno dio mokraćnog mjehura), UZV
ili CT trbuha. Ukoliko se bolest vrati potrebno je daljnje liječenje.
<div class="subtitle">
    IV. Liječenje karcinoma mokraćnog mjehura
</div>
<div class="list-title">
    2. Radikalno zračenje karcinoma mokraćnog mjehura
</div>
Tko? - liječnik onkolog specijalista radioterapije
<br>
<br>
Gdje?
<ol>
    <li>onkološka dnevna bolnica (u bolnici)</li>
    <li>onkološki odjel u bolnici</li>
</ol>
Radikalno zračenje je metoda liječenja koja koristi ionizirajuće zračenje za liječenje karcinoma mokraćnog mjehura.
Bolesnika prije početka zračenja pregledava liječnik onkolog te se uz pomoć kompjuterizirane tomografije (CT) pravi plan
zračenja, a na tijelu bolesnika se označava područje gdje će se zračenje usmjeriti. Bolesnik također dobiva pismene,
odnosno usmene upute o samom zračenju, čega se treba pridržavati, odnosno što treba izbjegavati da bi sam postupak
zračenja prošao što lakše.
Na zračenje se dolazi svaki dan, osim dana vikenda kroz određeni vremenski period (oko 7 tjedana), zračenje traje par
minuta te bolesnik odlazi doma i ponovno dolazi slijedeći dan.
<br>
<br>
Samo zračenje bolesnici u načelu dobro podnose. Međutim, radi se o radikalnoj metodi liječenja koja kao i operacija ima
svojih komplikacija i neželjenih posljedica. Bolesnici trebaju shvatiti da energija zračenja koja je sposobna uništiti
karcinomsku stanicu koja je na neki način otpornija od normalne stanice isto tako značajno oštećuje normalne stanice,
odnosno normalno tkivo. Da bi se oštećenje normalnog tkiva svelo na minimum, zračenje dolazi iz različitih smjerova, ali
ono ipak mora "proći" kroz određena tkiva na svom putu od izvora zračenja (uređaja koji se nalazi u prostoriji gdje se
vrši zračenje) do mokraćnog mjehura. Tako zračenje prolazi kroz tanko i debelo crijevo, ali i kroz druge strukture u
zdjelici i samim time ih oštećuje.
<br>
<br>
Bolesnici se pored tegoba koje se javljaju zbog samog djelovanja zračenja na mokraćni mjehur kao što su bolovi i pečenje
prilikom mokrenja te učestalo mokrenje, žale i na grčeve, prolijevaste stolice, krvarenje, odnosno sluzavi iscjedak iz
debelog crijeva te bolove u području donjeg dijela trbuha. Neke od ovih tegoba se javljaju rano tijekom samog zračenja,
a neke se pak javljaju kasnije, znači više mjeseci, pa i godina nakon zračenja. Mogu se javiti i opće nuspojave zračenja
kao što su slabost, gubitak apetita, slabokrvnost i druge.
<div class="list-title">
    3. Lijekovi protiv karcinoma mokraćnog mjehura
</div>
Lijekovi koji se koriste za liječenja karcinoma mokraćnog mjehura mogu se zapravo podijeliti u dvije skupine:
<br>
<br>
3.1. lijekovi koji se kroz kateter "unose" u mokraćni mjehur bolesnika - intravezikalna terapija
3.2. lijekovi koji se daju kada bolest više nije ograničena na mokraćni mjehur, nego kada bolest postane sistemska -
kemoterapija
<div class="list-title">
    3.1. Intravezikalna terapija
</div>
Tko? - liječnik specijalista urologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
</ol>
Bolesnici primaju ovu terapiju u urološkoj ambulanti, odnosno preko dnevne bolnice. Radi se o lijekovima koji se putem
jednokratnog katetera unose (otopina lijeka se ušprica) u mokraćni mjehur i onda ostaju u njemu kroz neko vrijeme,
odnosno dok ih bolesnik ne izmokri zajedno s mokraćom. U načelu se radi o vremenskom periodu od oko 1-2 sata.
<br>
<br>
Intravezikalna terapija se prima u određenim vremenskim ciklusima, znači svaki tjedan, odnosno svaki mjesec kroz
određeni vremenski period. Postoji više lijekova te samim time i više shema terapija, čak i za iste lijekove, izabrani
urolog treba odlučiti koju će shemu i koji lijek koristiti za svog bolesnika.
<br>
<br>
Ovi lijekovi jasno kao i sva druga terapija koja se koristi za liječenje karcinoma, oštećuju i normalno tkivo mokraćnog
mjehura te samim time uzrokuju nuspojave koje mogu biti vrlo blage, ali i toliko jake da se intravezikalna terapija mora
prekinuti, odnosno odgoditi za neko vrijeme. Najčešće se bolesnici žale na tegobe s mokrenjem kao što su bolovi i
pečenje prilikom mokrenja te učestalo mokrenje.
<div class="list-title">
    3.2. Kemoterapija
</div>
Tko? - liječnika specijalista onkologije
<br>
<br>
Gdje?
<ol>
    <li>onkološka dnevna bolnica</li>
    <li>onkološki odjel u bolnici</li>
</ol>
Kemoterapija se koristi kada bolest više nije ograničena na mokraćni mjehur, odnosno kada je bolest metastazirala i
postala bolest cijelog organizma. Postoji jasno više lijekova, odnosno više kombinacija lijekova koji se mogu koristiti
za liječenje karcinoma mokraćnog mjehura. Bolesnici u načelu dolaze na cikluse kemoterapije slično kao i kod
intravezikalne terapije. Nažalost, kao i kod drugih vrsta kemoterapije i kemoterapija koja se koristi za liječenje
karcinoma mokraćnog mjehura ima ozbiljne nuspojave. Mogu se javiti mučnina i povraćanje te slabost bolesnika, ali isto
tako i vrlo ozbiljne nuspojave kao što su slabokrvnost, odnosno oštećenje različitih tkiva i organa do te razine da se
kemoterapija mora prekinuti, odnosno odgoditi.
<div class="subtitle">
    V. Zaključak
</div>
Karcinom mokraćnog mjehura je u većini slučajeva bolest koja se može kontrolirati transuretralnom resekcijom mokraćnog
mjehura, znači zahvatom koji se radi kroz mokraćnu cijev i koji omogućava odstranjenje samog tumora, ali i "čuvanje"
mokraćnog mjehura bolesnika. Manji dio bolesnika ima bolest koja zahtijeva radikalnu cistektomiju, odnosno kirurško
odstranjivanje cijelog mokraćnog mjehura. Ukoliko bolesnici, odnosno sama bolest zbog bilo kojeg razloga nisu pogodni za
operativno liječenje provodi se liječenje zračenjem, odnosno kemoterapijom kada se bolest proširi po organizmu.