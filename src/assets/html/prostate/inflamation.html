<div class="subtitle">
    Upala prostate (Prostatitis)
</div>
Upala prostate dijeli se na:
<br>
<br>
a.) akutnu
b.) kroničnu
c.) sindrom kronične zdjelične boli
<div class="list-title">
    a) Akutna upala prostate (akutni prostatitis)
</div>
<div class="subtitle">
    I. Općenito o akutnom prostatitisu
</div>
Akutni prostatitis je jedna od češćih uroloških bolest kod muškaraca mlađih od 50 godina. Smatra se da mikroorganizmi
dolaze u prostatu ili „uzlazno“ kroz mokraćnu cijev ili „silazno“ iz mokraćnog mjehura. Šećerna bolest, kamenci, kao i
neke druge bolesti mogu povećati vjerojatnost nastanka upale mokraćnih organa, a samim time i upale prostate.
<div class="list-title">
    b) Kronična upala prostate (kronični prostatitis)
</div>
Predstavlja problem i za bolesnika i za liječnika, jer se radi o stanju koje zahtijeva dugotrajno liječenje, dok sam
učinak liječenja nije uvijek onakav kakav bismo željeli. Simptomi bolesti su manje izraženi nego simptomi akutnog
prostatitisa, ali traju duže vremena (uglavnom nekoliko mjeseci, pa i više). Treba napomenuti da određeni broj bolesnika
nema izražene tegobe, nego se bolest dijagnosticira na osnovi prisutnih bakterija i upalnih stanica u mokraći i sjemenu.
<br>
<br>
Kronični prostatitis zahtijeva antimikrobnu terapiju kroz nekoliko tjedana, odnosno mjeseci, moguće je izlječenje, ali
isto tako i „zalječenje“ bolesti kroz kraći ili duži vremenski period. To znači da je bolesnicima malo bolje, odnosno
imaju manje izražene tegobe kroz jedan vremenski period, a onda kroz drugi period imaju izraženije tegobe. Često im je
bolje preko ljeta, a lošije preko zime. Često se također moraju „isprobavati“ različiti antibiotici te uzimati i neka
druga terapija (blokatori alfa-receptora, fitoterapija, protuupalni i neki drugi lijekovi) koja može kod dijela
bolesnika dati dobar rezultat. Kronični prostatitis je zahtjevna bolesti koja može značajno smanjiti kvalitetu života
bolesnika.
<div class="list-title">
    c.) Sindrom kronične zdjelične boli
</div>
Kako samo ime kaže radi se o pojavi kronične zdjelične boli, kojoj u načelu prethodi akutni, odnosno kronični
prostatitis bez obzira je li on prepoznat ili nije. Kod ovih bolesnika nije moguće izolirati uzročnika koji bi se mogao
dovesti u vezu s pojavom kronične zdjelične boli. Budući da nema jasnog uzročnika, niti terapija ne može biti ciljana,
odnosno usmjerena prema uzročniku, samim time su i rezultati liječenja slabiji. Mogu se davati antibiotici, protuupalni
lijekovi, fitoterapija, blokatori alfa-receptora i neki drugi lijekovi. Ovakva terapija kod dijela bolesnika može imati
dobar rezultat.
<div class="subtitle">
    II. Simptomi akutne upale prostate
</div>
Bolesnici se najčešće žale na:
<ul>
    <li>bolove i pečenje prilikom mokrenja</li>
    <li>učestalo mokrenja</li>
    <li>otežano mokrenje</li>
    <li>temperaturu, zimicu i tresavicu</li>
    <li>bolove u području međice i donjeg dijela trbuha</li>
</ul>
<div class="subtitle">
    III. Dijagnostika i obrada upale prostate
</div>
<div class="list-title">
    1. Digitorektalni pregled prostate
</div>
Tko? - pregled obavlja specijalista urologije
<br>
<br>
Gdje?
<ul>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
</ul>
Liječnik kažiprstom ulazi u završni dio debelog crijeva (čmar) i pipa prostatu da bi odredio njezinu veličinu i
elastičnost, odnosno tvrdoću te ograničenost prema okolnom tkivu. Pregled je neugodan za većinu bolesnika, ali kratko
traje (oko 5 sekundi) i važan je, jer daje bitne informacije o prostati. Kod sumnje na prostatitis treba biti pažljiv s
palpiranjem prostate jer ona može biti vrlo bolna na dodir.
<div class="list-title">
    2. Biokemijska analiza mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može pomokriti i kod kuće (posudica se može
kupiti u ljekarni)
<br>
<br>
Gdje? - analiza mokraće se radi u:
<ul>
    <li>biokemijskom laboratoriju u Domu zdravlja</li>
    <li>biokemijskom laboratoriju u bolnici</li>
    <li>privatnom biokemijskom laboratoriju</li>
</ul>
Mokraća se gleda pod mikroskopom te se određuje prisutnost upalnih stanica (leukocita) i crvenih krvnih stanica
(eritrocita), može se također odrediti i prisutnost glukoze (šećera u mokraći) te nekih drugih molekula. Nalaz može biti
gotov u roku od 10-tak minuta.
<div class="list-title">
    3. Vađenje krvi
</div>
Tko? - med. sestra ili lab. tehničar vade krv bolesniku
<br>
<br>
Gdje? - analiza krvi se radi u:
<ul>
    <li>biokemijskom laboratoriju u Domu zdravlja</li>
    <li>biokemijskom laboratoriju u bolnici</li>
    <li>privatnom biokemijskom laboratoriju</li>
</ul>
Određuje se broj upalnih stanica u krvi (leukocita), kao i C-reaktivni protein (CRP) (protein koji je povišen u upalnim
procesima). Nalaz može biti gotov u roku od oko pola sata.
<div class="list-title">
    4. Mikrobiološka analiza mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može pomokriti i kod kuće (posudica se može
kupiti u ljekarni)
<br>
<br>
Gdje? - analiza mokraće se radi u:
<ul>
    <li>mikrobiološkom laboratoriju u Domu zdravlja</li>
    <li>mikrobiološkom laboratoriju u bolnici</li>
    <li>privatnom mikrobiološkom laboratoriju</li>
</ul>
Pretragom se određuje broj i vrsta mikroorganizama u mokraći, a to je važno zbog antimikrobne terapije. Za dobivanje
ovog nalaza potrebno je od 3-5 dana.
<div class="list-title">
    5. Mikrobiološka analiza sjemena
</div>
Tko? - bolesnik nakon masturbacije daje uzorak sjemena u specijalnoj sterilnoj posudici (može se kupiti u ljekarni) kod
kuće ili u zdravstvenoj ustanovi
<br>
<br>
Gdje?
<ul>
    <li>u mikrobiološkom laboratoriju u bolnici</li>
    <li>u privatnom mikrobiološkom laboratoriju</li>
</ul>
Pretragom se određuje broj i vrsta mikroorganizama u sjemenu, to je važno zbog antimikrobne terapije. Za dobivanje ovog
nalaza potrebno je od 3-5 dana, nekada i više ovisno koji se sve mikroorganizmi pokušavaju izolirati, odnosno dokazati
iz uzorka.
<div class="list-title">
    6. Ultrazvuk prostate
</div>
Tko? - pregled obavlja liječnik specijalista urologije ili radiologije
<br>
<br>
Gdje?
<ul>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
    <li>radiolog na radiologiji u Domu zdravlja</li>
    <li>radiolog na radiologiji u bolnici</li>
    <li>radiolog u privatnoj radiološkoj ordinaciji</li>
</ul>
Ultrazvuk (UZV) prostate je metoda gdje se koristeći UZV aparat određuje veličina prostate i količina mokraće koja
ostaje u mokraćnom mjehuru, odnosno količina mokraće koju bolesnik ne može izmokriti zbog povećane prostate. Radi se o
uređaju koji proizvodi specijalne valove koji zapravo spadaju u zvučne valove, ali su više frekvencije u odnosu na
zvučne valove koje ljudi čuju. Slika organa, odnosno prostate u ovom slučaju, prikazuje se na ekranu monitora.
Ultrazvukom se još mogu dobiti informacije o stanju mokraćnog mjehura i bubrega. UZV pregled se radi preko trbuha i
traje oko 5 minuta.
<div class="list-title">
    7. Prostata specifični antigen (PSA)
</div>
Tko? - med. sestra ili lab. tehničar vade krv bolesniku koja se analizira:
<br>
<br>
Gdje?
<ul>
    <li>u biokemijskom laboratoriju u bolnici</li>
    <li>u privatnom biokemijskom laboratoriju</li>
</ul>
Prostata specifični antigen (PSA) se ne određuje za vrijeme upale, jer to nema smisla. Naime, nalaz PSA će biti povišen
zbog upale.
<i>
    Napomena: u tekstu su navedene pretrage koje se mogu raditi kod upale prostate. To ne znači da su sve nužne, odnosno
    da ne postoje još neke pretrage koje nisu navedene, a koje se mogu raditi kod ove bolesti. Konačnu odluku o tome
    donijeti će izabrani urolog u dogovoru s bolesnikom.
</i>
<div class="subtitle">
    IV. Liječenje upale prostate
</div>
Bolesnici antimikrobnu terapiju, ovisno o ozbiljnosti bolesti primaju ili u bolnici ili kod kuće, ali dolaze liječniku
na redovite kontrole. Bitno je da se s terapijom započne što prije. Zbog toga se u načelu terapija daje „na slijepo“ (to
se zove empirijska terapija), to znači da bolesnici primaju jedan ili dva antibiotika koja bi trebala djelovati na
većinu mogućih uzročnika upale prostate. Naime, da bi se mogla dati ciljana terapija, odnosno terapija koja točno
djeluje na uzročnika koji je izazvao upalu, prvo ga je potrebno izolirati, odnosno dokazati. Za to treba neko vrijeme
(barem nekoliko dana), a i nalaz može biti „lažno negativan“ znači da uzročnik postoji, ali se ne može izolirati,
odnosno dokazati. Zbog toga se odmah daje terapija „na slijepo“ koja vrlo dobro djeluje kod većine bolesnika.
<br>
<br>
Bolesnika se redovito kontrolira, gleda se odgovor na terapiju (poboljšanje kliničke slike, odnosno općeg stanja
bolesnika, smanjenje bolova i tegoba s mokrenjem, pad temperature, kao i poboljšanje u laboratorijskim nalazima) te se
nastavlja s istom terapijom ukoliko je odgovor dobar, odnosno ukoliko nije terapija se korigira (uvodi se drugi
antibiotik). Također, bolesnik daje uzorke (u prvom redu mokraće) za mikrobiološku analizu, a po dolasku nalaza
urinokulture za što je u načelu potrebno nekoliko dana, daje se ciljana terapija.
<br>
<br>
Bolesnici s upalom prostate moraju uzimati antimikrobnu terapiju kroz nešto duže vrijeme iz jednostavnog razloga jer
antibiotici „teže“ ulaze u prostatu te im je potrebno određeno vrijeme da unište mikroorganizme u prostati. Nažalost,
kod dijela bolesnika ne dolazi do potpunog izlječenja upale prostate, nego samo do „zalječenja“ i može se desiti da se
upala ponovno aktivira pod određenim okolnostima (slabljenje imunološkog sustava, stres, iritacije prostate i sl.).
Upala može prijeći i u formu kroničnog prostatitisa što predstavlja problem kako za bolesnika tako i za liječnika.
<div class="subtitle">
    V. Zaključak
</div>
Upala prostate je česta urološka bolest, posebno kod mlađih muškaraca. Obično se javlja kao akutna upala, ali može
prijeći i u kronični oblik, odnosno u sindrom kronične zdjelične boli. Zahtijeva liječenje antibioticima, ali i
korištenje nekih drugih lijekova kroz duži vremenski period. Usprkos tome ponekad se bolest ne može do kraja izliječiti,
nego samo zaliječiti, a samim time bitno smanjiti kvalitetu života bolesnika.