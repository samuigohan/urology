Rak prostate, karcinom prostate
<br>
<br>
1. Što je to karcinom (rak) prostate?
<br>
To je zloćudna (maligna) bolest prostate.
<br>
<br>
2. Zašto nastaje karcinom prostate?
<br>
Kao i kod ostalih karcinoma jasan uzrok bolesti nije poznat i vjerojatno se radi o posljedicama utjecaja okoline, ali i
genetskih čimbenika. Smatra se da pojava bolesti u obitelji (otac i/ili brat) može povećati vjerojatnost nastanka
karcinoma prostate.
<br>
<br>
3. Je li karcinom prostate ozbiljna bolest?
<br>
Jeste.
<br>
<br>
4. Može li se izliječiti karcinom prostate?
<br>
Može, to jasno ovisi o samoj bolesti, vrsti liječenja te općem stanju bolesnika, ali može i zapravo veliki broj
bolesnika se izliječi od karcinoma prostate.
<br>
<br>
5. Može li se karcinom prostate zaliječiti?
<br>
Može, to znači da je bolest pod kontrolom, odnosno bolesnik dobiva (ili je dobio) terapiju na koju bolest dobro reagira.
Koliki će period zalječenja biti, teško je predvidjeti, u načelu može biti od nekoliko mjeseci do nekoliko godina, pa i
puno više.
<br>
<br>
6. Treba li se liječiti svaki karcinom prostate?
<br>
U velikoj većini slučajeva da, mada se neki karcinomi prostate ne moraju liječiti (operacijom, zračenjem ili lijekovima)
nego se mogu pratiti.
<br>
<br>
7. Što je to "praćenje" karcinoma prostate?
<br>
To znači da bolesnik ima karcinom prostate, koji se ne liječi operacijom, zračenjem ili lijekovima, nego se bolesnik
redovito kontrolira kod urologa.
<br>
<br>
8. Koji karcinomi prostate se mogu "pratiti"?
<br>
Prate se oni karcinomi prostate za koje se smatra da su "mali" i da neće ugroziti bolesnika, ako jasno bolesnik na
praćenje pristaje.
<br>
<br>
9. Koje su prednosti, a koje su mane "praćenja" karcinoma prostate?
<br>
Prednost je u tome da se bolesnik ne podvrgava radikalnom liječenju (operaciji ili zračenju, odnosno lijekovima protiv
karcinoma prostate) koje ima svojih nuspojava i neželjenih ishoda i može smanjiti kvalitetu života bolesnika (spolna
funkcija i funkcija mokrenja). Nedostatak je u tome što se može desiti da se karcinom prostate "podcijeni" te da je on
zapravo ozbiljniji i agresivniji nego što napravljeni nalazi pokazuju te što urolog i bolesnik misle.
<br>
<br>
10. Kako se može liječiti karcinom prostate?
<br>
Ukoliko je bolest ograničena na prostatu može se ili operativnim putem odstraniti karcinom, odnosno prostata ili se
prostata može zračiti. Ukoliko se bolest proširila po tijelu u načelu se liječi lijekovima (hormonska terapija i
kemoterapija) protiv karcinoma prostate.
<br>
<br>
11. Kako ću znati da sam dobro nakon liječenja?
<br>
Kontrolira se vrijednost prostata specifičnog antigena (PSA). Ukoliko je vrijednost PSA dobra, a bolesnik nema nikakvih
tegoba i/ili simptoma koji bi se mogli povezati s karcinomom prostate, smatra se da nema povrata bolesti.
<br>
<br>
Prostata specifični antigen (PSA)
<br>
<br>
12. Što je to PSA?
<br>
To je molekula koja je specifična za prostatu, zato se i zove prostata specifični antigen (PSA).
<br>
<br>
13. Koja je normalna vrijednost PSA?
<br>
U načelu se smatra da je vrijednost PSA ≤ 4 ng/ml normalna. Postoje još male varijacije ovisno o dobi bolesnika,
veličini prostate itd., to trebate vidjeti s izabranim urologom.
<br>
<br>
14. Kako se određuje vrijednost PSA?
<br>
Bolesniku se izvadi krv i onda se u biokemijskom laboratoriju određuje vrijednost PSA.
<br>
<br>
15. Na što trebam paziti prije nego što mi se vadi krv za PSA?
<br>
<ul>
    <li>da ne vozite bicikl</li>
    <li>da nemate ili niste imali upalu urotrakta (unutar mjesec dana)</li>
    <li>da niste imali digitorektalni pregled ili transrektalni (kroz završni dio debelog crijeva) ultrazvuk prostate
        unutar nekoliko tjedana</li>
</ul>
16. Znači li povišena vrijednost PSA (> 4 ng/ml) karcinom prostate?
<br>
Povišena vrijednost ne znači da bolesnik ima karcinom prostate. PSA može biti povećan i kod benignog povećanja prostate
(BHP), kao i kod upale prostate. Biologija nije matematika i ovdje su brojevi na neki način "relativni". Ukoliko je PSA
jako visok (viši od 50, 100 ili 1000 ng/ml) onda je velika ili vrlo velika vjerojatnost, odnosno gotovo sigurno se radi
o karcinomu prostate. Ukoliko je ta vrijednosti od 4 do 10 ng/ml onda postoji mogućnost karcinoma, ali i dobroćudnog
uzroka povećanja vrijednosti PSA (BHP, upala).
<br>
Karcinomu prostate sam broj, odnosno vrijednost 4 ne znači ništa, to je broj koji su ljudi koji se bave prostatom i
karcinomom prostate na osnovu istraživanja i velikog broja studija odredili kao vrijednost koja bi trebala pomoći
liječnicima da lakše odluče kako će pratiti, odnosno liječiti bolesnika.
<br>
<br>
17. Za koliko je vremena gotov nalaz PSA?
<br>
Ovisno gdje se radi (privatni laboratorij ili bolnica), može biti gotov za nekoliko sati, ili za nekoliko dana.
<br>
<br>
18. Kako ću znati da mi se bolest vratila nakon liječenja?
<br>
U načelu dolazi do povećanja vrijednosti PSA i kako vrijeme prolazi, PSA sve više i više raste, dok sami bolesnici mogu
imate tegobe i/ili simptome koji mogu ukazivati na povrat ili rasap bolesti.
<br>
<br>
19. Koliko mi se PSA treba povećati da bi to značilo povrat bolesti?
<br>
To ovisi o vrsti liječenja, smatra se da nakon operacije karcinoma prostate (radikalne prostatektomije) PSA ne bi trebao
biti viši od 0.2 ng/ml. Kod zračenja je situacija kompliciranija, nema naime iste vrijednosti, odnosno iste razine PSA
za svakog bolesnika kao što je to slučaj nakon operacije, to treba vidjeti s urologom.
<br>
<br>
20. Mora li mi vrijednost PSA nakon liječenja biti uvijek ista da bi bio siguran da nemam povrat bolesti?
<br>
U načelu dozvoljena su vrlo mala odstupanja, to npr. znači da nakon operacije karcinoma prostate (radikalne
prostatektomije) promjene vrijednosti PSA s 0.003 ng/ml na 0.05 ng/ml nisu značajne i ne smatraju se povratom bolesti.
<br>
<br>
21. Ukoliko se bolesti vratila mogu li se liječiti drugim metodama?
<br>
Možete, ovisno o tome kako ste prije liječeni. Moguće je liječenje zračenjem (ukoliko ste imali radikalnu
prostatektomiju), odnosno liječenje lijekovima (hormonska terapija i kemoterapija), kao i operativno odstranjenje
testisa. Naime, karcinom prostate se "hrani" muškim spolnim hormonima te se onda kod uznapredovalog karcinoma prostate
odstranjuju testisi, jer su oni najvažniji izvor muškog spolnog hormona u tijelu.
<br>
<br>
22. Kako ću znati da sam dobro odgovorio na novo liječenje?
<br>
U načelu dolazi do pada vrijednosti PSA.
<br>
<br>
23. Koliko je vremena potrebno da bi se smanjila vrijednost PSA nakon liječenja?
<br>
U načelu se čeka oko mjesec dana i onda se PSA ponovno kontrolira.
<br>
<br>
24. Je li moguće da mi PSA raste, a da nemam povrat karcinoma prostate?
<br>
Moguće je, to se odnosi na bolesnike koji su zračeni jer oni i dalje imaju svoju prostatu, pa se može desiti da se s
prostatom događa nešto drugo, kao npr. upala, pa im zbog toga raste vrijednost PSA. Teško je biti siguran, svakako se
treba javiti liječniku na kontrolu.
<br>
<br>
25. Mogu li na bilo koji način smanjiti vjerojatnost pojave karcinoma prostate?
<br>
Ne znamo jasno zbog čega nastaje karcinom prostate, tako da ga ne možemo spriječiti. Međutim, ukoliko je netko u
obitelji imao karcinom prostate, trebate se kontrolirati kod urologa nakon 40 godina života i ako nemate tegoba.
<br>
<br>
26. Mogu li hranom ili nekim nadomjescima prehrane smanjiti vjerojatnost pojave karcinoma prostate?
<br>
Smatra se da neke vrste hrane kao što je to rajčica mogu dobro djelovati na prostatu, ali u načelu nema sigurnih dokaza
i različite studije pokazuju različite rezultate. Treba jesti što kvalitetniju, zdraviju i raznovrsniju hranu, što će
dobro djelovati na cijeli organizam.
<br>
<br>
27. Mogu li hranom ili nekim nadomjescima prehrane smanjiti vjerojatnost povrata karcinoma prostate?
<br>
U načelu ne, ali inače treba jesti što kvalitetniju, zdraviju i raznovrsniju hranu, to će dobro djelovati na cijeli
organizam.
<br>
<br>
28. Ako mi nije pomogla jedna vrsta liječenja, hoće li mi pomoći neka druga vrsta liječenja?
<br>
Moguće, često i sami liječnici koriste različite vrste terapije. Karcinom prostate se može liječiti različitim
terapijama. Može se desiti da bolesnik dobro, odnosno bolje odgovori na jednu vrstu terapije, u odnosu na drugu.
<br>
<br>
29. Kako se moja obitelj treba ponašati prema meni?
<br>
Što normalnije, karcinom prostate je ozbiljna bolest, ali ona se može izliječiti, odnosno zaliječiti. Oni vam jasno
trebaju pružiti podršku jer se nije lako suočiti i boriti s takvom bolesti, ali s druge strane ne trebaju od vas praviti
"pretjeranog" bolesnika. Nakon što prođete operaciju ili zračenje uz određena ograničenja trebate i vi i oni
funkcionirati što normalnije.
<br>
<br>
Biopsija prostate
<br>
<br>
30. Što je to biopsija prostate?
<br>
To je postupak gdje se u završni dio debelog crijeva (čmar) ulazi sondom UZV aparata i onda se pod kontrolom UZV uzima
od 8 do 12 uzoraka (ovisno o ustanovi gdje se biopsija radi) tkiva prostate koji se onda šalju na analizu, odnosno koji
se gledaju pod mikroskopom.
<br>
<br>
31. Kako se uzimaju uzorci tkiva prostate?
<br>
Specijalnim "pištoljem" koji na sebi ima iglu koja ulazi u prostatu i vadi komadić tkiva.
<br>
<br>
32. Koliko traje biopsija prostate?
<br>
Oko 5 minuta.
<br>
<br>
33. Je li biopsija prostate bolna?
<br>
Jeste, ali kod većine bolesnika ne radi se o jakoj boli.
<br>
<br>
34. Hoću li dobiti kakvu anesteziju prilikom biopsije prostate?
<br>
U načelu ne daje se anestezija kod biopsije prostate. Može se dati lokalna anestezija, slično kao kod doktora dentalne
medicine kada se vadi zub.
<br>
<br>
35. Trebam li doći natašte na biopsiju prostate?
<br>
Ne, zapravo je poželjno da bolesnik nešto pojede prije biopsije prostate.
<br>
<br>
36. Imam nešto krvi u mokraći nakon biopsije prostate je li to ozbiljno?
<br>
Za očekivati je da bolesnik ima nešto krvi u mokraći nakon biopsije prostate, međutim mokraća se u načelu izbistri kroz
dan-dva, ukoliko se radi o većoj količini krvi u mokraći koja se ne smanjuje treba se javiti urologu na kontrolu.
<br>
<br>
37. Imam nešto krvi u stolici nakon biopsije prostate je li to ozbiljno?
<br>
Za očekivati je da bolesnik ima nešto krvi u stolici nakon biopsije prostate, međutim ukoliko se radi o većoj količini
krvi treba se javiti urologu na kontrolu. Bolesnici si mogu pomoći tako da "reguliraju" stolicu, odnosno da ne jedu
hranu koja ih napuhuje i zatvara, jer ukoliko se naprežu prilikom stolice mogu prokrvariti.
<br>
<br>
38. Dobio sam temperaturu nakon biopsije prostate je li to ozbiljno?
<br>
Ovisno može li se temperatura povezati s biopsijom prostate, ukoliko može i ukoliko je povišena treba se javiti urologu
na kontrolu.
<br>
<br>
39. Za koliko dana mogu očekivati nalaz biopsije prostate?
<br>
Za oko 7-10 dana.
<br>
<br>
40. Koliko je biopsija prostate pouzdana?
<br>
Ona je pouzdana u smislu da se točno zna da li u izvađenom tkivu ima karcinoma ili ne. Međutim, biopsijom se u konačnici
"izvadi" samo vrlo mali dio tkiva prostate, dok ostali dio tkiva prostate jasno ostaje u bolesniku i za njega ne znamo
ima li karcinom ili ne? Ništa nije 100% sigurno, pa tako ni biopsija prostate, međutim smatra se da ukoliko u izvađenom
dijelu prostate nema karcinoma, onda niti ostatak prostate nema karcinoma, mada kako sam napisao to nije apsolutno točno
i zbog toga se ponekad ukoliko postoji opravdana sumnja na karcinom prostate usprkos tome što je biopsija bila
negativna, nakon nekog vremena radi nova biopsija prostate.
<br>
<br>
41. Mogu li neke druge metode zamijeniti biopsiju prostate?
<br>
Ne, za definitivni dokaz karcinoma prostate nužna je biopsija. Niti UZV, niti CT, niti MR ne mogu zamijeniti biopsiju
prostate. One mogu ponekad pomoći urologu na taj način da mu "pokažu" gdje da traži karcinom, odnosno gdje da usmjeri
biopsiju, ali ne mogu niti potvrditi niti isključiti karcinom prostate.
<br>
<br>
Operacija karcinoma prostate (radikalna prostatektomija)
<br>
<br>
42. Što je to radikalna prostatektomija?
<br>
To je operacija gdje se odstranjuje prostata sa sjemenim mjehurićima i limfnim čvorovima.
<br>
<br>
43. Može li se radikalna prostatektomija raditi kod svih bolesnika s karcinomom prostate?
<br>
Ne može, ova operacija se radi kod bolesnika kod kojih se smatra da je karcinom ostao unutar prostate (to se zove
karcinom ograničen na prostatu), jasno ukoliko su sposobni za ovu operaciju i ukoliko na nju pristaju.
<br>
<br>
44. Koliko traje radikalna prostatektomija?
<br>
Ovisno kakav je nalaz karcinoma prostate, tko radi, koju metodu koristi te u kakvom je stanju bolesnik. Otvorene
operacije oko 2-3 sata, laparoskopske i robotske nešto duže, oko 3 sata.
<br>
<br>
45. Kad mogu piti nakon radikalne prostatektomije?
<br>
U načelu prvi dan nakon operacije.
<br>
<br>
46. Kad mogu jesti nakon radikalne prostatektomije?
<br>
U načelu prvi dan nakon operacije.
<br>
<br>
47. Kad se mogu ustati i hodati nakon radikalne prostatektomije?
<br>
Ovisno o vašem stanju nakon operacije. U načelu 2-3 dana nakon otvorene i 1-2 dana nakon laparoskopske, odnosno robotske
operacije.
<br>
<br>
48. Može li se radikalna prostatektomija komplicirati?
<br>
Može, kao i sve medicinske procedure i radikalna prostatektomija se može komplicirati. Od komplikacija najčešće se može
javiti krvarenje i upala. Ukoliko se radi o ozbiljnom krvarenju ponekad je potrebno bolesnika ponovno operirati.
<br>
<br>
49. Kad idem kući nakon radikalne prostatektomije?
<br>
Oko 7 dana nakon otvorene, oko 4-5 dana nakon laparoskopske, odnosno robotske operacije.
<br>
<br>
50. Kad mi se vadi kateter nakon radikalne prostatektomije?
<br>
Oko 7-14 dana.
<br>
<br>
51. Kad mogu biti fizički aktivan nakon radikalne prostatektomije?
<br>
Smatra se da je mjesec dana nakon operacije dovoljno da rana zacijeli i da se bolesnik može vratiti svojim ranijim
uobičajenim aktivnostima. Jasno da je operacija karcinoma prostate velika operacija i da se nakon nje bolesnik ne bi
trebao fizički pretjerano opterećivati (nositi teške terete i sl.), ali svakako se savjetuje normalna, umjerena fizička
aktivnost primjerena općem stanju i dobi bolesnika. Bolesnik može bez problema obavljati uobičajene aktivnosti, ići na
posao, pomagati u domaćinstvu i voziti automobil. Oporavak nakon laparoskopske, odnosno robotske operacije je još brži,
tako da se bolesnici mogu već nakon 2-3 tjedna vratiti uobičajenim aktivnostima.
<br>
<br>
Spolna funkcija nakon radikalne prostatektomije
<br>
<br>
52. Hoće li mi se moći oporaviti spolna funkcija nakon radikalne prostatektomije?
<br>
Moguće je, ovisno o njezinoj prijašnjoj funkciji (prije operacije), godinama bolesnika, ali i o samoj operaciji. Kod
dijela bolesnika spolna funkcija se može oporaviti, ali nemoguće je to sa sigurnošću predvidjeti.
<br>
<br>
53. Nakon koliko vremena od operacije karcinoma prostate bi se mogao upustiti u spolnu aktivnost?
<br>
U načelu nakon mjesec dana, ne treba čekati previše, niti treba imati straha. Treba oprezno stimulirati penis (ili sam
ili uz pomoć) i vidjeti kako se "ponaša". Ukoliko erekcija bude dobra, bolesnik može svršiti, ali neće izbaciti sjeme,
kao prije operacije. Znači, možete imati ugodu, odnosno orgazam, ali nema izbacivanja sperme, to se zove "suhi orgazam"
kod kojeg iz penisa iziđe samo par kapi tekućine. To je sve normalno nakon operacije karcinoma prostate.
<br>
<br>
54. Mogu li uzimati neke lijekove da bi mi se oporavila spolna funkcija nakon radikalne prostatektomije?
<br>
Možete, urolog vam može propisati lijekove koji se uzimaju na usta i koji vam mogu pomoći, međutim ovi lijekovi ne idu
na recept, nego se moraju kupiti.
<br>
<br>
55. Što ukoliko mi jedan lijek ne pomaže, mogu li probati s drugim?
<br>
Možete, u načelu se počinje sa "slabijim" lijekom u manjoj dozi, a onda se može prvo povisiti doza istog lijeka,
odnosno, ako nema efekta uzeti "jači" lijek.
<br>
<br>
56. Što ukoliko niti jedan lijek koji se uzima na usta ne pomaže?
<br>
Može se bolesnika podučiti kako da si sam daje injekcije s lijekom u penis koje će onda dovesti do erekcije.
<br>
<br>
57. Što ukoliko mi ne pomažu niti lijekovi na usta, niti injekcije?
<br>
Može se ugraditi proteza u penis.
<br>
<br>
Mokrenje nakon radikalne prostatektomije
<br>
<br>
58. Kakvo će mi biti mokrenje nakon radikalne prostatektomije?
<br>
Gotovo sigurno će vam nakon vađenja katetera, mokraća "bježati".
<br>
<br>
59. Što to znači da će mi mokraća "bježati"?
<br>
To znači da će mokraća sama curiti iz vas, bez kontrole.
<br>
<br>
60. Kolika će biti količina mokraće koja će mi "bježati"?
<br>
Količina može varirati od nekoliko kapi pa do toga da vam većina mokraće iz mjehura "bježi".
<br>
<br>
61. Hoće li mi se mokrenje oporaviti, odnosno hoće li mi se popraviti "bježanje" mokraće nakon radikalne
prostatektomije?
<br>
Kod velike većine bolesnika se mokrenje manje ili više oporavi, ali nema garancije i nema pravila.
<br>
<br>
62. Koliko će mi trebati vremena da mi se mokrenje oporavi nakon radikalne prostatektomije?
<br>
U načelu najgore je nakon same operacije, a vremenom se mokrenje poboljšava. Ovisi od bolesnika do bolesnika, nekima će
se mokrenje popraviti kroz nekoliko tjedana, odnosno mjeseci, a kod nekih je potrebno da prođe više vremena pa i do
godinu dana. Kod dijela bolesnika ni nakon godinu dana neće doći do poboljšanja mokrenja.
<br>
<br>
63. O čemu ovisi hoće li mi se mokrenje oporaviti nakon radikalne prostatektomije?
<br>
Jasnih pravila nema, međutim pokazano je da se mokrenje bolje i brže oporavlja kod mlađih bolesnika koji su u boljoj
fizičkoj formi.
<br>
<br>
64. Tko će mi prepisati pelene, odnosno uloške, ako mi bude "bježala" mokraća nakon operacije prostate?
<br>
Vaš izabrani liječnik opće prakse na preporuku urologa.
<br>
<br>
65. Mogu li si kako sam pomoći da mi se mokrenje bolje i brže oporavi nakon operacije karcinoma prostate?
<br>
Možete, treba vježbati mišiće zdjelice, biti uporan i strpljiv.
<br>
<br>
66. Može li mi liječnik propisati neke lijekove koji mogu pomoći da mi se mokrenje bolje i brže oporavi nakon operacije
karcinoma prostate)?
<br>
Može, ti lijekovi će malo "stabilizirati" mokraćni mjehur pa će i tegobe s mokrenjem biti manje izražene.
<br>
<br>
67. Postoji li još neka terapija koja može pomoći da mi se mokrenje bolje i brže oporavi nakon operacije karcinoma
prostate?
<br>
Postoji elektrostimulacija zdjelice.
<br>
<br>
68. Postoje li operativni zahvati kojima bi se mokrenje bolje i brže oporavilo nakon operacije karcinoma prostate?
<br>
Postoje operacije inkontinencije (bježanja mokraće), međutim mora proći određeno vrijeme nakon operacije karcinoma
prostate i mora biti jasna indikacija da bi se radile ovakve operacije. One se u načelu rade kod izražene inkontinencije
nakon što druge metode nisu dale rezultat, jasno ukoliko je bolesnik za njih podoban.
<br>
<br>
69. Koji su to operativni zahvati?
<br>
U načelu postoje dva zahvata, jedan je postavljanje SLINGA, a drugi je ugradnja umjetnog sfinktera. SLING je posebna
"trakica" koja se stavi ispod mokraćne cijevi i onda se mokraćna cijev "podigne" prema gore te se na taj način
onemogućava bježanje mokraće. Umjetni sfinkter je posebni mehanizam koji zatvara mokraćnu cijev i na taj način
onemogućava bježanje mokraće. To trebate detaljno razgovarati s izabranim urologom.
<br>
<br>
70. Može li vrsta hrane i pića djelovati na bolji i brži oporavak mokrenja nakon operacije karcinoma prostate?
<br>
U načelu treba izbjegavati tekućinu koja bi mogla s jedne strane povećati količinu mokraće koju proizvode bubrezi, a s
druge strane iritirati mokraćni mjehur (kava, gazirana pića, alkohol) te začinjenu hranu (ljuto, papreno, slano). To ne
znači jasno, da se ne smije niti malo začiniti hrana ili popiti male količine gore navedenih pića, ali bolesnik treba
sam vidjeti što mu točno smeta, odnosno od čega mu se više i češće mokri i pomoći sebi na taj način da izbjegava ono što
ga smeta.
<br>
<br>
71. Mogu li lijekovi koje uzimam zbog drugih bolesti djelovati na mokrenje nakon operacije karcinoma prostate?
<br>
Mogu, dio bolesnika mora uzimati diuretike (lijekove koji povećavaju količinu mokraće), a bolesnici ih uzimaju zbog
povišenog krvnog tlaka te zbog toga moraju češće mokriti. Jasno da je povišeni krvni tlak ozbiljna bolest i da bolesnici
moraju i dalje uzimati svoje lijekove, ali mogu razgovarati s nadležnim liječnikom koji im je dao diuretike (opće
prakse, internistom, kardiologom) mogu li uzimati nešto drugo, što bi im također pomoglo, odnosno snizilo tlak, ali isto
tako i smanjilo količinu mokraće.
<br>
<br>
72. Može li fizička aktivnost djelovati na mokrenje nakon liječenja karcinoma prostate?
<br>
Dio bolesnika nakon operacije karcinoma prostate, navodi da im pobjegne mokraća kada nešto rade, ili dižu neki teret.
Zbog toga se bolesnicima savjetuje umjerena fizička aktivnost, prilagođena njihovom općem stanju i dobi uz izbjegavanje
napora.
<br>
<br>
Spolna funkcija nakon zračenja prostate
<br>
<br>
73. Kakva će mi biti spolna funkcija nakon zračenja prostate?
<br>
Tijekom zračenja i neposredno nakon njega ne preporučuje se spolna aktivnost. Što se tiče same spolne funkcije nakon
zračenja ovisno o ranijoj funkciji (prije zračenja), ali isto će kao i nakon operacije kod većine bolesnika biti
oslabljenja. Naime, zračenje oštećuje živce i krvne žile koje dovode krv u penis, te samim time slabi erekciju. Kod
nekih bolesnika, to oštećenje s vremenom može biti sve više i više izraženo.
<br>
<br>
74. Može li mi se popraviti spolna funkcija nakon zračenja?
<br>
Slično kao nakon operacije, mogu se koristiti različiti lijekovi, injekcije, odnosno penilne proteze.
<br>
<br>
Mokrenje nakon zračenja
<br>
<br>
75. Kakvo će mi biti mokrenje nakon zračenja prostate?
<br>
Problemi kod zračenja se javljaju u dvije faze, prva je rana faza kada se bolesnik još zrači, odnosno neposredno nakon
zračenja, a druga je ona koja se može javiti nekoliko mjeseci, odnosno godina nakon zračenja. Bolesnici se uglavnom žale
na učestalo mokrenje, bolove prilikom mokrenja te nagon na hitno mokrenje.
<br>
<br>
76. Koliko će mi trebati vremena da mi se mokrenje oporavi nakon zračenja prostate?
<br>
Teško je predvidjeti, same tegobe nakon zračenja su dosta individualne, mogu i ne moraju biti jako izražene, uglavnom se
stabiliziraju nekoliko tjedana ili mjeseci nakon zračenja, ali mogu se ponovno vraćati i nakon dugo vremena.
<br>
<br>
77. Može li mi liječnik propisati neke lijekove koji mogu pomoći da mi se mokrenje bolje i brže oporavi nakon zračenja
prostate?
<br>
Ukoliko postoji upala morate uzeti antibiotike, ako nema upale, mogu se uzeti lijekovi koji će malo "stabilizirati"
prostatu i mokraćni mjehur i samim time smanjiti učestalost mokrenja, slično kao i nakon operacije karcinoma prostate.
<br>
<br>
78. Imam nešto krvi u mokraći nakon zračenja, što to znači?
<br>
To može biti znak oštećenja mokraćnog mjehura zračenjem. Kako smo već napisali zračenje oštećuje i okolno tkivo, znači
mokraćni mjehur, debelo crijevo, itd. Moguće je isto tako da se nakon zračenja jave i neke druge promjene u mjehuru
(upala) čak i tumori mjehura, mada se to rijetko dešava, svakako je potrebno javiti se urologu na kontrolu.
<br>
<br>
Kontrola nakon operacije i zračenja
<br>
<br>
79. Koliko se često moram kontrolirati kod liječnika nakon operacije i zračenja karcinoma prostate?
<br>
U načelu su kontrole najučestalije nakon same operacije i zračenja (svakih par mjeseci), a kako vrijeme prolazi one su
nešto rjeđe, jasno ukoliko je sve u redu. Ukoliko nije, bolesnik mora češće dolaziti na kontrole.
80. Liječnik mi je rekao da imam pozitivan kirurški rub, što to znači?
<br>
<br>
To znači da je dio bolesti ostao u bolesniku. U načelu se radi o vrlo maloj "količini" bolesti. Bolesnika s pozitivnim
kirurškim rubom se može ili zračiti ili pratiti te onda ukoliko dođe po povišenja vrijednosti PSA dalje liječiti.
<br>
<br>
81. Nađene su mi metastaze u limfnim čvorovima nakon operacije karcinoma prostate što dalje?
<br>
Dio bolesnika ima metastaze u regionalnim limfnim čvorovima, u ovim slučajevima potrebna je dodatna terapija (zračenje,
lijekovi).
<br>
<br>
Sentinel limfni čvor
<br>
<br>
82. Što je to "sentine" limfni čvor?
<br>
Sentinel limfni čvor ili limfni čvor "čuvar", je onaj limfni čvor koji bi prvi trebao skupljati limfu iz prostate,
odnosno karcinoma prostate. Smatra se da ukoliko ovaj čvor nema metastaza, niti ostali čvorovi ne bi trebali imati
metastaze. Danas se ova metoda koristi kod različitih malignih bolesti kao što su karcinom dojke, melanom, kacinomi
glave i vrata, a od nedavno i kod karcinoma prostate.
<br>
<br>
83. Kako se koristi "sentinel" metoda?
<br>
Bolesniku se prije operacije daju dvije injekcije u prostatu (slično kao kod biopsije prostate) i onda se bolesnika
snima specijalnim uređajem PET-CT-om i nakon toga se u sali koristeći drugi specijalni uređaj "traže" limfni čvorovi,
koji se onda posebno obilježavaju i dodatno analiziraju na prisutnost metastaza u njima.
<br>
<br>
84. Koja je prednost "sentinel" metode?
<br>
Uz pomoć ove metode bolje se određuje stadij bolesti, odnosno dobiva se više informacija o limfnim čvorovima, to je
bitno jer su ove informacije važne za daljnje liječenje bolesti.
<br>
<br>
85. Kad dolazi nalaz izvađenog tkiva prostate?
<br>
To je nalaz patohistološke analize tkiva, za njega u načelu treba oko 7-10 dana. To je vrijeme potrebno da bi se
izvađeno tkivo obradilo specijalnim kemikalijama, uklopilo u parafin, obojalo i pogledalo pod mikroskopom te da bi se
dobio definitivni nalaz.
<br>
<br>
86. Što piše u nalazu patohistološke analize tkiva?
<br>
U patohistološkoj analizi opisuje se veličina i izgled tumora, vrsta tumorskih stanica i njihova "agresivnost", kao i
eventualna proširenost karcinoma izvan prostate, prema okolnom tkivu, odnosno limfnim čvorovima.
<br>
<br>
Operacija odstranjenja testisa kod karcinoma prostate
<br>
<br>
87. Zašto se odstranjuju testisi kod karcinoma prostate?
<br>
Ova operacija se koristi kod uznapredovalog karcinoma prostate. Naime, karcinom prostate se "hrani" muškim spolnim
hormonima, pa se onda za liječenje koristi operativni zahvat kojim se odstranjuju testisi, jer su oni najvažniji izvor
muškog spolnog hormona u tijelu.
<br>
<br>
88. Kako se odstranjuju testis?
<br>
Bolesnika se prima u bolnicu i onda se u spinalnoj anesteziji rade dva mala reza na mošnji (skrotumu), pristupa se na
testise koji se pojednostavljeno rečeno odrežu.
<br>
<br>
89. Koliko traje operativno odstranjenje testisa?
<br>
Oko 45 minuta.
<br>
<br>
90. Kada idem kući nakon operativnog odstranjenja testisa?
<br>
Drugi dana nakon operacije.
<br>
<br>
91. Kada mogu biti fizički aktivan nakon operativnog odstranjenja testisa?
<br>
Nakon oko 2 tjedna načelno nema zapreke za normalnu, umjerenu fizičku aktivnost primjerenu općem stanju i dobi
bolesnika.