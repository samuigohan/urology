<div class="subtitle">
    Suženje (striktura) mokraćne cijevi (uretre)
</div>
<div class="subtitle">
    I. Općenito o suženju mokraćne cijevi
</div>
Suženje (striktura) mokraćne cijevi se uglavnom javlja kod muškaraca i to kao posljedica upale, mada se može javiti i
kao posljedica ozljeda, ali i ranijih kirurških zahvata na mokraćnoj cijevi, odnosno prostati i mokraćnom mjehuru.
<div class="subtitle">
    II. Simptomi suženja mokraćne cijevi
</div>
Bolesnici se uglavnom žale na:
<ul>
    <li>otežano mokrenje i uzak mlaz urina</li>
    <li>isprekidano mokrenje</li>
    <li>bolno mokrenje</li>
</ul>
<div class="subtitle">
    III. Dijagnostika suženja mokraće cijevi
</div>
<div class="list-title">
    1. Uroflow
</div>
Tko? - med. sestra ili tehničar upućuju bolesnika u WC gdje se nalazi specijalna posudica u koju bolesnik mokri.
<br>
<br>
Gdje?
<ol>
    <li>u urološkoj ambulanti u bolnici</li>
    <li>u privatnoj urološkoj ordinaciji</li>
</ol>
Uroflow je metoda gdje bolesnik nakon što mu je mokraćni mjehur pun mokraće, jer je popio dosta tekućine te nakon što
ima izražen nagon na mokrenje, mokri u specijalnu posudicu. Na taj se način određuje koliko je pacijent izmokrio u kojem
vremenskom periodu.
<div class="list-title">
    2. Biokemijska analiza mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može pomokriti i kod kuće (posudica se može
kupiti u ljekarni)
<br>
<br>
Gdje? - analiza mokraće se radi u:
<ol>
    <li>biokemijskom laboratoriju u bolnici</li>
    <li>biokemijskom laboratoriju u Domu zdravlja</li>
    <li>privatnom biokemijskom laboratoriju</li>
</ol>
Mokraća se gleda pod mikroskopom te se određuje prisutnost upalnih stanica (leukocita) i crvenih krvnih stanica
(eritrocita), može se također odrediti i prisutnost glukoze (šećera u mokraći) te nekih drugih molekula. Nalaz može biti
gotov u roku od 10-tak minuta.
<div class="list-title">
    3. Mikrobiološka analiza mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može pomokriti i kod kuće (posudica se može
kupiti u ljekarni)
<br>
<br>
Gdje? - analiza mokraće se radi u:
<ol>
    <li>mikrobiološkom laboratoriju u Domu zdravlja</li>
    <li>mikrobiološkom laboratoriju u bolnici</li>
    <li>privatnom mikrobiološkom laboratoriju</li>
</ol>
Pretragom se određuje broj i vrsta mikroorganizama u mokraći, a to je važno zbog antimikrobne terapije. Za dobivanje
ovog nalaza potrebno je od 3-5 dana.
<div class="list-title">
    4. Uretrocistoskopija
</div>
Tko? - liječnik specijalista urologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
</ol>
Bolesnik legne na leđa na „urološki stol“ i postavi noge na nogare. Nakon primjene lokalnog anestetika ulazi se
specijalnim instrumentom (uretrocistoskopom) u mokraćnu cijev (tamo gdje izlazi mokraća, znači na vrhu glavića penisa
kod muškarca, odnosno iznad rodnice kod žena), pa u mokraćni mjehur. Uretrocistoskopija traje oko 1 minutu, u načelu je
neugodna, pa čak se može reći i bolna pogotovo, ako se bolesnik ne može opustiti što je često slučaj. Ipak, kod većine
bolesnika ne radi se o boli koja bi zahtijevala anesteziju.
<br>
<br>
Prije uretrocistoskopije potrebno je napraviti mikrobiološku analizu mokraće, odnosno urinokulturu koja mora biti
sterilna, također bolesnik mora reći liječniku ukoliko uzima lijekove koji djeluju na zgrušavanje krvi.
<div class="list-title">
    5. Uretrografija
</div>
Tko? - pregled obavlja liječnik specijalista urologije ili radiologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>radiolog na radiologiji u Domu zdravlja</li>
    <li>radiolog na radiologiji u bolnici</li>
    <li>radiolog u privatnoj radiološkoj ordinaciji</li>
</ol>
Kod ove pretrage se radi rentgensko snimanje mokraćne cijevi. Zahvat se izvodi bez anestezije, odnosno može se dati
lokalna anestezija. Prvo se u otvor mokraćne cijevi ugura tanji kateter nekoliko cm u dubinu, nakon toga se malo napuše
balon katetera i daje se jodni kontrast u mokraćnu cijev te se izvodi slikanje na lijevom i desnom boku. Pretraga traje
oko 2 minute i nije ugodna za bolesnika, ali ni pretjerano bolna.
<img src="assets/html/ureter/images/4.3.1.ureter_constriction_diagnostics_rtg.jpg" />
<div class="caption">
    Slika 1. Suženje bulbarnog dijela mokraćne cijevi na uretrografiji.
</div>
<div class="subtitle">
    IV. Liječenje suženja mokraćne cijevi
</div>
Terapija je u načelu operativna, odnosno izvode se različiti zahvati u lokalnoj ili spinalnoj anesteziji.
<div class="list-title">
    1. Bužiranje mokraćne cijevi
</div>
Bužiranje odnosno proširivanje mokraćne cijevi je proces kojim se u mokraćnu cijev umeću instrumenti, odnosno bužije.
Obično se počinje s bužijom koja je manje veličine, odnosno manjom bužijom, pa sve do veličine koje će omogućiti
normalno mokrenje, odnosno koja će dovoljno proširiti mokraćnu cijev. Zahvat se izvodi kao ambulantna procedura, pod
lokalnom anestezijom i traje oko 20 minuta.
<img src="assets/html/ureter/images/4.4.1.ureter_constriction_surgery.jpg" />
<div class="caption">
    Slika 1. Različite veličine bužija.
</div>
<div class="list-title">
    2. Uretrotomija interna
</div>
Bolesnika se prima u bolnicu i nakon što je anesteziran spinalnom anestezijom specijalnim instrumentom (ureterotomom) se
ulazi u mokraćnu cijev, te se razreže suženje mokraćne cijevi i postavi kateter koji se u načelu drži oko 4-6 tjedna.
Bolesnik ide kući nakon oko 2 dana i dolazi izabranom urologu na kontrolu i vađenje katetera.
<div class="list-title">
    3. Rekonstruktivne, odnosno plastične operacije mokraće cijevi
</div>
Kod ovih zahvata zapravo je glavno pitanje koliko je dugačko i gdje je smješteno suženje mokraćne cijevi. Ukoliko se
radi o manjem suženju (do par cm), suženje se izreže i mokraćna cijev se onda rekonstruira, odnosno ponovno spaja.
Ukoliko je suženje duže „umeću“ se dijelovi drugih tkiva (sluznica usne šupljine npr.) na mjesto izrezanog dijela
mokraćne cijevi, odnosno radi se plastika mokraćne cijevi.
<br>
<br>
Bolesnika se prima u bolnicu, a zahvat se radi kao otvorena procedura u anesteziji. Rez se izvodi na donjoj strani
penisa, na skrotumu, odnosno na međici (ovisno gdje je suženje). Pristupa se na mokraćnu cijev i suženje i onda se
ovisno o njegovom izgledu i veličini ili radi rekonstrukcija ili plastika kako je već gore navedeno. Zahvat se može
izvoditi u jednom ili u dva akta, a trajanje može biti od 1-2 do više sati. Nakon zahvata bolesnik ima kateter, a
ponekad i cistostomu (specijalni kateter koji je također u mokraćnom mjehuru, ali izlazi na donjem dijelu trbuha i
koristi se kao „sigurnosni put“ za mokraću i koji se kasnije jasno kao i kateter u mokraćnoj cijevi izvadi). Bolesnik
ostaje u bolnici oko 3-5 dana nakon operacije te se javlja na kontrolu i vađenje katetera izabranom urologu.
<div class="subtitle">
    V. Zaključak
</div>
Problem suženja mokraćni cijevi, je u tome što se suženje može vratiti. Naime, mokraćna cijev je uska cjevčica i kada se
razreže, onda mokraćna cijev opet cijeli ožiljkom na mjestu reza, kao i sva ostala tkiva koja cijele ožiljkom kad se
razrežu, ali kako je ona uska, onda ovisno o tome koliki će biti novi ožiljak, on je sam može ponovno suziti.
<br>
<br>
U načelu se prvo proba bužiranje, odnosno uretrotomia interna te ukoliko rezultat nije dobar rade se
rekonstruktivno/plastični zahvati koji su tehnički zahtjevniji, ali imaju manju vjerojatnost povrata suženja mokraćne
cijevi, mada se i nakon njih to može desiti.