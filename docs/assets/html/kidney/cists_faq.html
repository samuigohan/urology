<div class="list-title">
Ciste bubrega
</div>
1. Što je to cista bubrega?
<br>
To je "šupljina" u, odnosno na bubregu, koja je ispunjena tkivnom tekućinom i ima svoju tanku ovojnicu.
<br>
<br>
2. Zašto nastaju ciste bubrega?
<br>
Određeni ljudi imaju nasljednu sklonost, ali kod velike većine bolesnika ne zna se uzrok nastanka ciste bubrega.
<br>
<br>
3. Koliko mogu imati cista bubrega?
<br>
Nema pravila, najčešće jednu, ali mogu biti i dvije ili više.
<br>
<br>
4. Imam cistu na jednom bubregu, hoću li dobiti cistu i na drugom bubregu?
<br>
Nema pravila, možete, ali i ne morate.
<br>
<br>
5. Koliko može biti velika cista bubrega?
<br>
Od nekoliko milimetara do više centimetara.
<br>
<br>
6. Je li cista bubrega ozbiljna bolest?
<br>
U načelu nije, ukoliko se radi o običnim cistama, što je i najčešći slučaj.
<br>
<br>
7. Hoće li se moja cista mijenjati, odnosno hoće li se povećavati, smanjivati, ili će ostati ista kako vrijeme bude prolazilo?
<br>
Nema pravila, kod nekih bolesnika ciste se ne mijenjaju, odnosno ne rastu, ali kod nekih se povećavaju. Nemoguće je predvidjeti hoće li cista rasti, odnosno mijenjati se ili ne.
<br>
<br>
8. Mogu li na neki način spriječiti nastanak, odnosno rast ciste?
<br>
Ne, ne znamo zašto ciste nastaju, odnosno, bolje rečeno zašto većina cista nastaje, (postoje ljudi koji imaju nasljednu sklonost cistama bubrega, ali oni čine vrlo mali dio bolesnika s cistama bubrega), samim time ne možemo ih prevenirati. Vjerojatno su ciste i prije bile česte, ali nismo imali sve metode koje danas imamo (ultrazvuk (UZV) i kompjuteriziranu tomografiju (CT)) pa su ljudi imali ciste, a da to nisu ni znali.
<br>
<br>
9. Može li cista bubrega boljeti?
<br>
Vrlo rijetko.
<br>
<br>
10. Može li cista bubrega krvariti?
<br>
Rijetko.
<br>
<br>
11. Može li cista bubrega puknuti?
<br>
Rijetko.
<br>
<br>
12. Može li mi cista oštetiti bubreg?
<br>
Moguće je da cista zbog svoje veličine i lokacije "oteža" rad bubregu, ali to se rijetko dešava.
<br>
<br>
13. Može li se izliječiti cista bubrega?
<br>
Može.
<br>
<br>
14. Treba li se liječiti svaka cista bubrega?
<br>
Većina cista ne zahtijeva liječenje, nego se samo prate (kontrole u različitim vremenskim intervalima).
<br>
<br>
15. Kako se može liječiti cista bubrega?
<br>
Može se punktirati ili operirati.
<div class="list-title">
Punkcija ciste bubrega
</div>
16. Što je to punkcija ciste?
<br>
To je metoda gdje se pod kontrolom ultrazvuka (UZV) cista "napikne" s iglom te se tekućina iz ciste izvuče van, a u cistu se onda ušprica sredstvo koje će "zalijepiti" njezine stjenke.
<br>
<br>
17. Gdje se obavlja punkcija ciste?
<br>
U bolnici, bolesnika se prima na urologiju.
<br>
<br>
18. Koliko traje punkcija ciste?
<br>
Oko 10 minuta.
<br>
<br>
19. Je li punkcija ciste bolna?
<br>
U načelu nije, punkcija se izvodi pod lokalnom anestezijom, bolesnik dobije injekciju lokalnog anestetika.
<br>
<br>
20. Kad mogu piti nakon punkcije ciste?
<br>
U načelu isti dan.
<br>
<br>
21. Kad mogu jesti nakon punkcije ciste?
<br>
U načelu isti dan.
<br>
<br>
22. Može li se cista vratiti nakon punkcije?
<br>
Rijetko, ali može.
<br>
<br>
23. Koliko moram ostati u bolnici nakon punkcije ciste?
<br>
Ukoliko je sve u redu, kući se ide prvi dan nakon punkcije.
<br>
<br>
24. Može li se punkcija ciste komplicirati?
<br>
Može, kao i sve medicinske procedure i punkcija ciste se može komplicirati, mada se to rijetko dešava. Od komplikacija se najčešće može javiti hematom (nakupina krvi u i oko bubrega) koji kod većine bolesnika nije ozbiljan.
<br>
<br>
25. Kad se mogu vratiti normalnim, uobičajenim dnevnim aktivnostima nakon punkcije ciste bubrega?
<br>
Ukoliko je sve u redu, nekoliko dana nakon otpusta iz bolnice.
<div class="list-title">
Operacija ciste bubrega
</div>
26. Kako se cista liječi operacijom?
<br>
Postoje dvije vrste operativnih zahvata, otvoreni i laparoskopski.
<br>
<br>
27. Što se radi kod operacije ciste?
<br>
Nakon što se bolesnika anestezira općom anestezijom, urolog pristupa na cistu te je odstranjuje i nakon toga završava operaciju.
<br>
<br>
28. Kad mogu piti nakon operacije ciste?
<br>
U načelu prvi dan nakon operacije.
<br>
<br>
29. Kad mogu jesti nakon operacije ciste?
<br>
U načelu prvi dan nakon operacije.
<br>
<br>
30. Koliko traje otvoreni zahvat?
<br>
Oko 1-2 sata.
<br>
<br>
31. Gdje se nalazi rez kod otvorenog zahvata?
<br>
Na boku na lijevoj, odnosno desnoj strani, ovisno gdje je cista.
<br>
<br>
32. Kad mogu kući nakon otvorene operacije?
<br>
Ukoliko je sve u redu, oko 5-7 dana nakon operacije.
<br>
<br>
33. Koliko traje laparoskopski zahvat?
<br>
Oko 1-2 sata.
<br>
<br>
34. Gdje se nalazi rez kod laparoskopskog zahvata?
<br>
Bolesnik ima više malih rezova (1-2 cm) na trbuhu s lijeve, odnosno desne strane, ovisno gdje je cista.
<br>
<br>
35. Koje su prednosti laparoskopske metode?
<br>
Brži oporavak nakon operacije i manji ožiljak.
<br>
<br>
36. Kad mogu kući nakon laparoskopske operacije?
<br>
Ukoliko je sve u redu, oko 3-4 dana nakon operacije.
<br>
<br>
37. Može li se cista vratiti nakon operacije?
<br>
U načelu ne.
<br>
<br>
38. Može li se operacija ciste komplicirati?
<br>
Može, kao i sve medicinske procedure i operacija ciste se može komplicirati. Od komplikacija se najčešće može javiti hematom (nakupina krvi u i oko bubrega) koji kod većine bolesnika nije značajan, međutim, ukoliko se radi o ozbiljnom krvarenju ponekad je potrebno bolesnika ponovno operirati.
<div class="list-title">
Komplicirana cista bubrega
</div>
39. Što je to komplicirana cista bubrega?
<br>
To je cista koja pored tekućine u sebi ima i dijelove tkiva, krvne žile te kalcifikate.
<br>
<br>
40. Zašto je važna komplicirana cista bubrega?
<br>
Zato što može biti povezana s karcinom.
<br>
<br>
41. Je li svaka komplicirana cista povezana s karcinomom?
<br>
Jasno da ne, ali problem je u tome što se ne može sa sigurnošću znati koje komplicirane ciste imaju, odnosno u kojima će nastati karcinom, a u kojima neće.
<br>
<br>
42. Kako ću znati je li moja cista komplicirana cista?
<br>
Na ultrazvuku (UZV) i na kompjuteriziranoj tomografiji (CT) će se pokazati da pored tekućine, cista ima i dijelove s tkivom, krvnim žilama te kalcifikatima.
<br>
<br>
43. Što ukoliko nemam običnu, nego kompliciranu cistu?
<br>
U načelu se kod komplicirane ciste (ovisno o kojem stupnju komplicirane ciste se radi) savjetuje kirurški zahvat, odnosno operacija.
<br>
<br>
44. Što ukoliko mi je tijekom operacije komplicirane ciste nađen karcinom bubrega?
<br>
Onda se ovisno o veličini i izgledu ciste, odnosno karcinoma, uz cistu odstranjuje i dio ili cijeli bubreg.
<br>
<br>
45. Kad dolazi nalaz izvađenog tkiva ciste bubrega?
<br>
To je nalaz patohistološke analize tkiva, za njega u načelu treba oko 7-10 dana. To je vrijeme potrebno da bi se izvađeno tkivo obradilo specijalnim kemikalijama, uklopilo u parafin, obojalo i pogledalo pod mikroskopom te da bi se dobio definitivni nalaz.
<br>
<br>
46. Što piše u nalazu patohistološke analize tkiva?
<br>
U patohistološkoj analizi opisuje se izgled ciste, odnosno građa njezinog tkiva i stanica.