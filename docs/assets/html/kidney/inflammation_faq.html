1. Što je to upala bubrega (pijelonefritis)?
<br>
Postoji više različitih uzroka upale bubrega, međutim najčešće se radi o
mikroorganizmima, odnosno bakterijama koje "napadaju" bubreg i uzrokuju njegovu
upalu.
<br>
<br>
2. Kako mikroorganizmi dolaze do bubrega?
<br>
Najčešće dolaze iz donjeg dijela mokraćnog sustava (mokraćne cijevi i mokraćnog
mjehura), mada mali dio uzročnika može doći i krvlju iz nekog drugog izvora u
tijelu.
<br>
<br>
3. Je li upala bubrega ozbiljna bolest?
<br>
Je, može ugroziti i vas i vaš bubreg i treba je aktivno liječiti.
<br>
<br>
4. Može li se izliječiti upala bubrega?
<br>
Može.
<br>
<br>
5. Može li se upala bubrega ponoviti?
<br>
Može.
<br>
<br>
6. Što kada se upala bubrega ponavlja?
<br>
Ovisno o broju upala i vremenskom intervalu između njih, savjetuje se dodatna
obrada (UZV, IVU, CT, odnosno cistoskopija) da bi se ustanovilo postoji li u
podlozi nešto što može "podržavati" upalu i uzrokovati njezina ponavljanja. Kod
nekih bolesnika ponavljajuće upale mogu uzrokovati oštećenje bubrega.
<br>
<br>
7. Kako se liječi upala bubrega?
<br>
Liječi se antibioticima te simptomatskom terapijom (lijekovi protiv temperature
i bolova).
<br>
<br>
8. Primljen sam u bolnicu zbog upale bubrega koliko moram ostati u bolnici?
<br>
Ovisno o samoj upali, odnosno njezinoj težini i vašem općem stanju. U načelu se
čeka barem 2 dana da bolesnik nema temperaturu da bi ga se moglo pustiti kući.
Računajte oko 7 dana, +/- koji dan.
<br>
<br>
9. Kako ću znati da sam dobro nakon liječenja?
Nećete više imati tegobe koje ste imali ranije, kao što su bolovi u području
bubrega, temperatura, zimica, tresavica, niti tegobe mokrenja. Laboratorijska i
mikrobiološka analiza mokraće će pokazati da nemate povećan broj upalnih stanica
i bakterija u mokraći, odnosno krvi.
<br>
<br>
10. Kako ću znati da mi se bolest vratila nakon liječenja?
<br>
Opet ćete imati slične ili iste tegobe koje ste imali ranije te će vam iz krvi,
odnosno mokraće biti izoliran povećan broj upalnih stanica i bakterije.
<br>
<br>
11. Što je to komplicirana upala bubrega?
<br>
Ovisi o definiciji, ovdje se u načelu uz upalu mogu javiti i komplikacije kao
što je to apsces bubrega (propadanje normalnog tkiva bubrega i nastajanje
šupljine ispunjene gnojem), sepsa (širenje bakterija po tijelu uz klinički
odgovor bolesnika) itd.
<br>
<br>
12. Mogu li hranom ili nekim nadomjescima prehrane smanjiti vjerojatnost pojave
upale bubrega?
<br>
Postoje neka sredstva za koja se smatra da mogu smanjiti vjerojatnost nastanka
upale mokraćnog sustava, pa tako i upale bubrega kao što su brusnica i uvin čaj.
Što se same hrane tiče, inače treba jesti što kvalitetniju, zdraviju i
raznovrsniju hranu, što će dobro djelovati na cijeli organizam.
<br>
<br>
13. Mogu li hranom ili nekim nadomjescima prehrane smanjiti vjerojatnost povrata
upale bubrega?
<br>
Postoje neka sredstva za koja se smatra da mogu smanjiti vjerojatnost povrata
upale mokraćnog sustava, pa tako i upale bubrega kao što su brusnica i uvin čaj.
Što se same hrane tiče, inače treba jesti što kvalitetniju, zdraviju i
raznovrsniju hranu, što će dobro djelovati na cijeli organizam.
<br>
<br>
14. Mogu li na neki drugi način smanjiti vjerojatnost pojave upale bubrega?
<br>
Možete, bitno je da pazite na sebe, da uzimate dovoljno tekućine i da ne
"zadržavate" mokraću (odgađate mokrenje, iako imate osjet da trebate mokriti).
Ukoliko ne pijete dovoljno i zadržavate mokraću, zadržava se i povećava broj
bakterija koje mogu uzrokovati upalu.
<br>
<br>
15. Postoje li neke mjere koje će smanjiti vjerojatnost upale bubrega?
<br>
Postoje, ženama se savjetuje da se:
<br>
<br>
<ul>
    <li>tuširaju, umjesto da se kupaju u kadi</li>
    <li>uzimaju dovoljno tekućine (oko 3 L na dan)</li>
    <li>ne odgađaju mokrenje, znači da idu mokriti kada imaju osjet da trebaju
        mokriti</li>
    <li>isprazne mokraćni mjehur, odnosno mokre prije kao i nakon spolnog
        odnosa</li>
    <li>paze kada se brišu WC papirom, da se brišu od naprijed prema nazad,
        odnosno od rodnice prema završnom dijelu debelog crijeva</li>
    <li>ne nose usku robu (hlače, suknje)</li>
    <li>paze da im noge budu u toplom</li>
</ul>
16. Što je to kultura urina?
<br>
To je dijagnostička metoda kojom se traže mikroorganizmi (bakterije) u mokraći
(urinu).
<br>
<br>
17. Kako se pravilno daje mokraća za kulturu urina?
<br>
Bolesnik treba oprati vanjsko spolovilo mlazom tople vode i blagim sapunom, te
nakon toga početi mokriti, nakon što je mokrio nekoliko sekundi pod mlaz mokraće
stavlja se sterilna posudica u koju se onda nastavi mokriti, dovoljno je da se
napuni oko pola posudice.
<br>
<br>
18. Tko će mi dati sterilnu posudicu za kulturu urina?
<br>
Vaš liječnik opće prakse, ili će vam dati sterilnu posudicu u mikrobiološkom
laboratoriju, a posudica se može kupiti i u ljekarni.
<br>
<br>
19. Što ću onda s posudicom za kulturu urina koju sam napunio mokraćom?
<br>
Trebate je odnijeti u mikrobiološki laboratorij ili u bolnici ili u Domu
zdravlja.
<br>
<br>
20. Koliko treba vremena da bi se dobio nalaz kulture urina?
<br>
Ovisno o ustanovi, može biti gotov već za 3 dana, ali može potrajati i koji dan
više.
<br>
<br>
21. Koliko je taj nalaz siguran?
<br>
Ništa u životu nije 100% sigurno pa tako ni nalaz kulture urina. Rijetko se može
desiti da se nije uspio dokazati mikroorganizam koji postoji u mokraći. To se
zove lažno negativan nalaz (znači na papiru je negativan, a u stvarnosti je
pozitivan), ali u načelu ova metoda je dosta pouzdana i daje dobre rezultate.
<br>
<br>