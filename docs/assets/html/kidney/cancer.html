<div class="subtitle">
    Rak bubrega (karcinom bubrega)
</div>
<div class="subtitle">
    I. Općenito o raku bubrega
</div>
Rak bubrega se najčešće javlja u šezdesetim i sedamdesetim godinama života,
nešto češće kod muškaraca nego kod žena. Kao i kod ostalih karcinoma jasan uzrok
bolesti nije poznat i vjerojatno se radi o posljedicama utjecaja okoline, ali i
genetskih čimbenika. Smatra se da pušenje i pojava bolesti u obitelji (po
mehanizmu nasljeđivanja), mogu povećati vjerojatnost nastanka raka bubrega.
<br>
<br>
U Hrvatskoj godišnje od raka bubrega oboli oko 800 bolesnika.
<div class="subtitle">
    II. Simptomi raka bubrega
</div>
Danas se velika većina tumora bubrega otkriva „slučajno“. To znači da dio
bolesnika nema nikakvih tegoba, te je tumor bubreg otkriven „slučajno“ prilikom
sistematskog pregleda. Drugi dio bolesnika ide na ultrazvuk (UZV), odnosno
kompjuteriziranu tomografiju (CT) ili magnetsku rezonancu (MR) zbog drugih
razloga (bolovi ili određene tegobe u trbuhu ili leđima, odnosno neki opći
simptomi kao što su slabost, gubitak apetita i sl.) te se na ovim pretragama
zapravo mogli bismo reći isto tako „slučajno“ otkrije tumor na bubregu.
<br>
<br>
Ukoliko je bolest uznapredovala mogu se javiti i tegobe uzrokovane samim rakom
bubrega kao što su krv u mokraći, odnosno bolovi u kostima ukoliko su prisutne
koštane metastaze.
<div class="subtitle">
    III. Dijagnostika i obrada karcinoma bubrega
</div>
<div class="list-title">
    1. UZV bubrega, ultrazvuk bubrega
</div>
Tko? - liječnik specijalista urologije ili radiologije
<br>
<br>
Gdje?
<br>
<br>
<ol>
    <li>
        urolog u urološkoj ambulanti u bolnici
    </li>
    <li>
        urolog u privatnoj urološkoj ordinaciji ili poliklinici (privatni
        urolog, urolog privatno)
    </li>
    <li>
        radiolog na radiologiji u bolnici
    </li>
    <li>
        radiolog na radiologiji u Domu zdravlja
    </li>
    <li>
        radiolog u privatnoj radiološkoj ordinaciji ili poliklinici (privatni
        radiolog, radiolog privatno)
    </li>
</ol>
Ultrazvučni (UZV) aparat proizvodi specijalne valove koji zapravo spadaju u
zvučne valove,[] ali su više frekvencije u odnosu na zvučne valove koje ljudi
čuju. Slika organa, odnosno bubrega, prikazuje se na ekranu monitora. Dobivaju
se informacije o izgledu i veličini bubrega i tumora. Također, mogu se dobiti
informacije o drugom bubregu, što je važno za daljnje liječenje. Ultrazvuk
bubrega se radi preko trbuha, odnosno leđa koristeći ultrazvučnu sondu i traje
par minuta.
<br>
<br>

<img
    src="assets/html/kidney/images/2.3.1._kidney_cancer_ultrasound_diagnostics.jpg" />
<div class="caption">
    Slika 1. Ultrazvuk bubrega - rak bubrega na gornjem polu desnog bubrega vel.
    4.5 x 4.5 cm.
</div>
<img
    src="assets/html/kidney/images/2.3.2._kidney_cancer_ultrasound_diagnostics.jpg" />
<div class="caption">
    Slika 2. Ultrazvuk bubrega - rak bubrega na srednjeg dijela desnog bubrega
    vel.
    2.5 x 2.3 cm.
</div>
<img
    src="assets/html/kidney/images/2.3.3._kidney_cancer_ultrasound_diagnostics.jpg" />
<div class="caption">
    Slika 3. Ultrazvuk bubrega - veliki rak lijevog bubrega vel. 13 x 8.5 cm.
</div>
<div class="list-title">
    2. CT (kompjuterizirana tomografska urografija) bubrega
</div>
Tko? - liječnik specijalista radiologije
<br>
<br>
Gdje?
<br>
<br>
<ol>
    <li>radiolog na radiologiji u bolnici</li>
    <li>radiolog na radiologiji u Domu zdravlja (ukoliko imaju CT)</li>
    <li>radiolog u privatnoj radiološkoj ordinaciji ili poliklinici (privatni
        radiolog, radiolog privatno) (ukoliko imaju CT)</li>
</ol>
Kompjuterizirana tomografska urografija (CT bubrega) je „najvažnija“ metoda
prikaza tumora bubrega. Kod ove metode slika se dobiva korištenjem rentgenskog
zračenja, a onda se rekonstruira pomoću kompjutera. Ukoliko bolesnici nisu
alergični na jodna kontrastna sredstva daje im se intravensko jodno kontrastno
sredstvo zbog boljeg prikaza tumora, odnosno raka bubrega.
<br>
<br>
CT bubrega je bezbolna pretraga koja traje par minuta, a dobivaju se informacije
o izgledu i veličini bubrega i tumora, ali i informacije o limfnim čvorovima te
o nadbubrežnoj žlijezdi, kao i o ostalim organima u trbuhu. CT bubrega je
kvalitetnija pretraga u odnosu na ultrazvuk bubrega te su samim time i dobivene
informacije bolje.
<br>
<br>
<img src="assets/html/kidney/images/2.3.4._kidney_cancer_ct_diagnostics.jpg" />
<img src="assets/html/kidney/images/2.3.5._kidney_cancer_ct_diagnostics.jpg" />
<div class="caption">
    Slika 4.1. i 4.2. CT bubrega - rak bubrega u gornjem i srednjem dijelu
    desnog
    bubrega u dva presjeka.
</div>
<img src="assets/html/kidney/images/2.3.6._kidney_cancer_ct_diagnostics.jpg" />
<div class="caption">
    Slika 5. CT bubrega - veliki rak lijevog bubrega vel. 14 x 11 cm.
</div>
CT bubrega može pokazati i prisustvo tumorskog tromba (rak bubrega može rasti u
velike krvne žile) u bubrežnoj veni, odnosno donjoj šupljoj veni, ali i
prisustvo metastaza (kosti, pluća, jetra i dr). Za prikaz metastaza potrebno je
proširiti CT pretragu na CT toraksa.
<img src="assets/html/kidney/images/2.3.7._kidney_cancer_ct_diagnostics.jpg" />
<div class="caption">
    Slika 6. CT toraksa - metastaza raka bubrega u pluća vel. oko 2 cm.
</div>
<br>
<br>
<div class="list-title">
    3. MR (magnetska rezonanca) bubrega
</div>
Tko? - liječnik specijalista radiologije
<br>
<br>
Gdje?
<br>
<br>
<ul class="numbered-list">
    <li>1. radiolog na radiologiji u bolnici</li>
    <li>2. radiolog u privatnoj radiološkoj ordinaciji ili poliklinici (privatni
        radiolog, radiolog privatno) (ukoliko imaju MR)</li>
</ul>
Magnetska rezonanca je metoda slična CT-u, ali nema zračenja. Uglavnom se
koristi ukoliko se na CT-u bubrega ne može jasno vidjeti gornja, odnosno donja
granica tumorskog tromba u šupljoj veni (dokle doseže tumorski tromb) te kod
bolesnika koji su alergični na jodna kontrastna sredstva, odnosno kod trudnica
(da bi se izbjeglo izlaganje trudnica zračenju). Precizno određivanje visine
tumorskog tromba je važno zbog planiranja operativnog zahvata.
<img src="assets/html/kidney/images/2.3.8._kidney_cancer_mr_diagnostics.jpg" />
<img src="assets/html/kidney/images/2.3.9._kidney_cancer_mr_diagnostics.jpg" />
<div class="caption">
    Slika 7.1. i 7.2. MR bubrega- rak bubrega u srednjem dijelu lijevog bubrega
    vel.
    oko 2 cm, u dva presjeka.
</div>
<div class="list-title">
    4. Scintigrafija kostiju, scintigrafija skeleta
</div>
Tko? - liječnik specijalista nuklearne medicine
<br>
<br>
Gdje? - nuklearna medicina u bolnici
<br>
<br>
Scintigrafija kostiju (scintigrafija skeleta) je metoda kod koje se koristeći
radioaktivno obilježeni materijal (najčešće tehnecij-99m obilježen metilen
difosfonatom) prikazuju promjene na kostima. Ova metoda se koristi ukoliko
postoji sumnja na koštane metastaze raka bubrega. Bolesnik dobije injekciju
radioaktivnog sredstva te se onda izvodi snimanje koristeći specijalne kamere.
<br>
<br>
<i>
    Napomena: u tekstu su navedene pretrage koje se mogu raditi kod raka
    bubrega. To
    ne znači da su sve nužne, odnosno da ne postoje još neke pretrage koje nisu
    navedene, a koje se mogu raditi kod ove bolesti. Konačnu odluku o tome
    donijeti
    će izabrani urolog u dogovoru s bolesnikom.
</i>
<div class="subtitle">
    Liječenje raka bubrega
</div>
Bolesnici s rakom bubrega mogu se ovisno o samoj bolesti, njihovom općem stanju,
ali i o njihovom stavu prema bolesti:
<br>
<br>
<ol>
    <li>operirati - radikalna ili parcijalna nefrektomija</li>
    <li>liječiti lijekovima</li>
    <li>pažljivo pratiti</li>
</ol>
<div class="list-title">
    1. Operacija tumora na bubregu (raka bubrega)
</div>
Tko? - liječnik specijalista urologije
<br>
<br>
Gdje? - u bolnici
<br>
<br>
Operacija je metoda izbora za liječenje rak bubrega. U načelu se izvodi kod
bolesnika koji su sposobni za operaciju tumora na bubregu, koji na nju pristaju,
uključujući i njezine komplikacije i neželjene ishode te ukoliko postoji velika
vjerojatnost da će cijeli rak bubrega biti uklonjen operativnim zahvatom.
Postoje dvije vrste operativnih zahvat:
<br>
<br>
<ul>
    <li>1.1. radikalna nefrektomija </li>
    <li>1.2. parcijalna nefrektomija</li>
</ul>
<br>
<br>
Bolesnika prije operacije mora pregledati anesteziolog (liječnik specijalista
koji će bolesnika anestezirati, odnosno uspavati).
<br>
<br>
<div class="list-title">
    1.1. Radikalna nefrektomija
</div>
Radikalna nefrektomija je metoda kojom se odstranjuje bubreg s tumorom i okolnim
masnim tkivom te limfnim čvorovima. Ponekad se kod ovog zahvata odstranjuje i
nadbubrežna žlijezda. Sama operacija može biti:
<ul>
    <li>1.1.1. otvorena radikalna nefrektomija </li>
    <li> 1.1.2. laparoskopska radikalna nefrektomija</li>
    <li> 1.1.3. robotska radikalna nefrektomija</li>
</ul>
<div class="list-title">
    1.1.1. Otvorena radikalna nefkretomija
</div>
Otvorena radikalna nefrektomija je „najstarija“ metoda liječenja raka bubrega
koja se s malim modifikacijama izvodi više od 100 godina. Zahvat započinje nakon
što se bolesnika anestezira općom anestezijom. Napravi se rez sa strane tijela,
na boku, oko razine jedanaestog rebra. Ova operacija se može izvoditi i kroz
trbuh, znači kroz rez na sredini trbuha. Urolog odstranjuje bubreg s tumorom i
okolnim masnim tkivom, limfne čvorove, a ponekad i nadbubrežnu žlijezdu. Sama
operacija traje oko 2 sata. Ukoliko je sve u redu bolesnik ide kući oko 7 dana
nakon operacije, dok se potpuno oporavak očekuje oko mjesec dana nakon
operacije.
<img src="assets/html/kidney/images/2.4.1.1. kidney_cancer_surgery.jpg">
<div class="caption">
    Slika 1. Radikalna nefrektomija - stanje nakon otvorene radikalne
    nefrektomije, vidi se podvezana renalna vena i renalna arterija (označene
    strelicama) i donja šuplja vena).
</div>
<img src="assets/html/kidney/images/2.4.1.2. kidney_cancer_surgery.jpg">
<div class="caption">
    Slika 2. Radikalna nefrektomija - izvađeni bubreg s rakom u donjem polu vel.
    oko
    8 x 6 cm (bubreg razrezan vertikalno po sredini), oko bubrega se vidi masno
    tkivo.
</div>
<img src="assets/html/kidney/images/2.4.1.3. kidney_cancer_surgery.jpg">
<div class="caption">
    Slika 3. Radikalna nefrektomija - izvađeni bubreg s malim rakom (2 cm u
    promjeru) u sredini bubrega (bubreg razrezan vertikalno po sredini).
</div>
<img src="assets/html/kidney/images/2.4.1.4. kidney_cancer_surgery.jpg">
<div class="caption">
    Slika 4. Radikalna nefrektomija - metastaza raka bubrega u nadbubrežnoj
    žlijezdi
    (označena strelicama), vidi se i uredan gornji pol bubrega.
</div>
<div class="list-title">
    1.1.2. Laparoskopska radikalna nefrektomija
</div>
Laparoskopska radikalna nefrektomija spada u tzv. minimalno invazivne metode
liječenja, a to znači da se zahvat izvodi uz pomoć specijalnih instrumenata koji
se uvode u bolesnika kroz male rezove na koži trbuha. Nakon što se pristupi u
trbuh postupak je sličan otvorenoj nefrektomiji. Koristi se zadnjih 15-tak
godina i u odnosu na otvorenu radikalna nefrektomija ima određenih prednosti.
Naime, manji je gubitak krvi, bolesnici imaju manji rez nego kod otvorene
operacije, te se brže i bolje oporavljaju. Laparoskopska radikalna nefrektomija
nije podesna za velike tumore bubrega. Postoperativni tijek je sličan otvorenoj
radikalna nefrektomija
<div class="list-title">
    1.1.3. Robotska radikalna nefrektomija
</div>
Robotska radikalna nefrektomija koristi se u novije vrijeme. Radi se, također o
minimalno invazivnoj metodi liječenja koja pruža brzi oporavak nakon operacije.
Tehnički je slična laparoskopskoj radikalna nefrektomija, samo je oprema koja se
koristi naprednija u odnosu na laparoskopsku. U Hrvatskoj od nedavno postoji
robotski sustav te je moguće napravite i ovakve operacije.
<div class="list-title">
    1.2. Parcijalna (djelomična) nefrektomija
</div>
Parcijalna nefrektomija, odnosno djelomična nefrektomija (odstranjuje se dio
bubrega s tumorom, a ostaje zdravi dio bubrega) je metoda koja se koristi
ukoliko se radi o manjim tumorima, koji su smješteni na „periferiji“ bubrega te
ukoliko zbog bilo kojeg razloga bolesnik ili nema ili mu ne radi drugi bubreg.
Naime, ako drugi bubreg ne postoji, odnosno ne radi, vađenje jedinog preostalog
bubrega (koji doduše ima tumor), dovelo bi do potpunog gubitka bubrežne funkcije
i samim time prisililo bolesnika da ide na dijalizu. Međutim, ukoliko je tumor
na jedinom bubregu velik, ili ako postoji više tumora bubrega, nekada se
parcijalna nefrektomija ili ne može tehnički izvesti ili jednostavno nema
smisla, jer preostali dio bubrega ne bi bio dovoljan da bolesnik izbjegne
dijalizu.
<br>
<br>
Parcijalna nefrektomija je tehnički zahtjevnija metoda od radikalne
nefrektomije, jer se mora izrezati dio bubrega s tumorom i nakon toga se bubreg
mora zašiti. Kroz bubreg prolazi velika količina krvi te samim time njegovo
rezanje i ponovno šivanje nije lagan zadatak. Moguće je da dođe do krvarenja
nakon operacije te da je zbog toga potrebno ponovno operirati bolesnika.
<br>
<br>
Operacije se planiraju na osnovi nalaza, odnosno slika kompjuterizirane
tomografije (CT bubrega), međutim može se desiti da slike na CT-u bubrega ne
odgovaraju u potpunosti onome što se vidi kada se otvori bolesnika, zbog toga se
ponekad tijekom samog zahvata mora mijenjati operativni plan u smislu manje ili
opsežnije operacije nego što je to prvotno bilo planirano.
<br>
<br>
Parcijalna nefrektomija se također kao i radikalne nefrektomija može izvoditi
kao otvoreni, laparoskopski ili robotski zahvat. Samo trajanja operativnog
zahvata (može trajati nešto duže), te postoperativni tijek slični su radikalnoj
nefrektomiji.
<br>
<br>
Što nakon operacije tumora bubrega?
<br>
<br>
Oko 7-10 dana nakon operacije dolazi nalaz patohistološke analize izvađenog
tkiva. Taj nalaz govori o vrsti tumora, odnosno raka bubrega, o njegovom
izgledu, odnosno o karakteristikama koje su bitne za prognozu bolesti i daljnje
liječenje.
<br>
<br>
<img src="assets/html/kidney/images/2.4.1.5. kidney_cancer_surgery.jpg">
<div class="caption">
    Slika 5. Mikroskopska slika - rak bubrega ("svjetlostanični tip"),
    mikroskopska
    slika povećanje 20 x.
</div>
<img src="assets/html/kidney/images/2.4.1.6. kidney_cancer_surgery.jpg">
<div class="caption">
    Slika 6. Mikroskopska slika - rak bubrega ("papilarni tip"), mikroskopska
    slika
    povećanje 20 x.
</div>
Bolesnici nakon operacije dolaze na redovite kontrole u različitim vremenskim
intervalima. Kontroliraju im se laboratorijski nalazi, te RTG i UZV, odnosno CT
bubrega (abdomena (trbuha)). Ukoliko se bolest vratila potrebno je daljnje
liječenje.
<div class="list-title">
    2. Lijekovi protiv raka bubrega
</div>
Tko? - liječnik specijalista onkologije
<br>
<br>
Gdje?
<ol>
    <li>onkološka dnevna bolnica</li>
    <li>onkološki odjel u bolnici</li>
</ol>
Lijekovi se u načelu koriste kod bolesti koja više nije lokalizirana na bubreg
nego se proširila i postala sistemska bolest, odnosno kod bolesti koja je
metastazirala. Postoje različite vrste lijekova protiv raka bubrega, od
interferona i interleukina koji spadaju u imunoterapiju i koji su se prije više
koristili, pa do tzv. „pametnih“ lijekova koji se danas koriste, a djeluju na
različite molekule na površini kao i unutar tumorskih stanica. Teško je
predvidjeti kako će određeni bolesnici reagirati na određene lijekove, ali kod
značajnog broja bolesnika ova terapija može dati dobar rezultat te zaustaviti,
odnosno odgoditi napredovanje bolesti.
<div class="subtitle">
    Liječenje raka bubrega
</div>
Bolesnici se mogu ovisno o samoj bolesti, njihovom općem stanju, ali i o
njihovom stavu prema bolesti:
<ol>
    <li>operirati - radikalna ili parcijalna nefrektomija</li>
    <li>liječiti lijekovima</li>
    <li>pažljivo pratiti</li>
</ol>
<div class="list-title">
    3. Pažljivo pratiti bolesnika
</div>
Tko? - liječnik specijalista urologije
<br>
<br>
Gdje?
<br>
<br>
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
</ol>
Pažljivo praćenje je metoda gdje se bolesnika redovito kontrolira par puta
godišnje. U načelu se savjetuje za bolesnike koji imaju „malu“ bolest, odnosno
„mali“ tumor bubrega koji na osnovi dobivenih nalaza ne izgleda agresivan,
odnosno „opasan“. Prednost ove metode je što se bolesnika ne izlaže radikalnom
liječenju, odnosno operaciji koja ima svoje rizike, komplikacije i neželjene
ishode. S druge strane moguće je da se bolest podcijeni, odnosno da je ona
zapravo „ozbiljnija“ nego što napravljeni nalazi i pretrage ukazuju. Zbog toga
treba razgovarati s bolesnikom i on mora biti upoznati s ovim rizicima. Ukoliko
se tijekom praćenja bolest pogorša, može se praćenje prekinuti, a bolesnika se
može operirati.
<br>
<br>
Pažljivo praćenje je zapravo rijetka opcija kod sumnje na rak bubrega, može se
razmotriti kod bolesnika koji su lošeg općeg stanja zbog drugih bolesti koje
imaju, odnosno ukoliko postoji veliki rizik od samog operativnog zahvata.
<div class="subtitle">
    V. Rak bubrega - zaključak
</div>
Rak bubrega je bolest koja se danas većinom otkriva „slučajno“ koristeći UZV, CT
ili MR zbog drugih razloga, često prilikom sistematskih pregleda. Samim time
bolest se otkriva u ranijem stadiju te su zbog toga rezultati liječenja raka
bubrega bolji nego prije. Ipak, radi se o ozbiljnoj bolesti koja zahtjeva
radikalno liječenje, najčešće operaciju, nakon koje se bolesnici moraju redovito
kontrolirati.