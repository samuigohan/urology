Transplantacija bubrega 
<br>
<br>
1. Što je to transplantacija bubrega?
<br>
Transplantacija bubrega je kirurški zahvat gdje se u tijelo primatelja (osobe koja prima bubrega) "stavlja" bubreg donora (osobe koja donira bubreg).
<br>
<br>
2. Tko sve može biti donor bubrega?
<br>
U načelu postoje dvije skupine, živi donori (članovi obitelji) i kadaverični donori (donori koji imaju moždanu smrt).
<br>
<br>
3. Tko može biti živi donor?
<br>
U Hrvatskoj živi donori mogu biti članovi obitelji osobe kojoj treba bubreg. Oni moraju biti zdravi, odnosno imati zdrave bubrege i željeti, odnosno pristati na doniranje svog bubrega.
<br>
<br>
4. Tko može biti kadaverični donor (donor s moždanom smrti)?
<br>
Bilo tko, tko ima moždanu smrt (mozak mu je umro) i tko ima "dobre" bubrege koji se mogu iskoristiti da bi se pomoglo ljudima kojima ti bubrezi trebaju. Također, kadaverični donor ne smije imati neku zaraznu ili malignu bolest koju bi mogao prenijeti na primatelja.
<br>
<br>
5. Moram li imati donorsku karticu da bi jednog dana, ukoliko doživim moždanu smrt mogao biti donor bubrega?
<br>
Ne, u Hrvatskoj za donorstvo vrijedi zakon predmnijevanog, odnosno pretpostavljenog pristanka, a to znači da se smatra da svaka osoba može biti donor, osim ukoliko se za života nije tome protivila.
<br>
<br>
6. Ne želim donirati svoje organe nakon moždane smrti, što trebam napraviti?
<br>
Trebate potpisati izjavu da ne želite donirati organe nakon moždane smrti. Izjavu možete dobiti od nadležnog liječnika opće medicine, odnosno u Ministarstvu zdravlja. U Ministarstvu zdravlja postoji Registar nedarivatelja, gdje se onda upisuje osobe koje ne žele donirati organe.
<br>
<br>
7. Nisam se za života izjasnio o doniranju organa, što s mojim organima nakon moždane smrti?
<br>
Liječnici kontaktiraju obitelj i zamole je da pored velikog gubitka koji proživljavaju nađu snage i pomognu nekome kome trebaju organi. Ukoliko obitelj to ne želi, organi se ne doniraju.
<br>
<br>
8. Tko dobiva bubreg kadaveričnih donora (donora s moždanom smrti)?
<br>
Bolesnici koji su na dijalizi, koji žele i koji su sposobni za transplantaciju upisani su na listu za transplantaciju bubrega Eurotransplanta (Hrvatska je članica Eurotransplanta) i onda kompjuter na osnovi više parametara odabire tko će dobiti bubreg.
<br>
<br>
9. Da li svi bubrezi koji su donirani u Hrvatskoj, znači od hrvatski građana završavaju u Hrvatskoj, odnosno u hrvatskim bolesnicima?
<br>
Ne svi, ali velika većina. Dio bubrega ide u članice Eurotransplanta (Njemačka, Mađarska, Slovenija, Austrija, Belgija), ali dio bubrega i mi dobivamo od njih.
<br>
<br>
10. Koja je prednost ovakvog načina rada, odnosno Eurotransplanta kao takvog?
<br>
Ima više prednosti, između ostalog radi se o velikom broju ljudi u svim tim državama i onda se u velikoj skupini onih koji doniraju i onih koji primaju bubrege, (u odnosu na nas oko 4 mil. u Hrvatskoj) postiže bolja podudarnost tkiva između davatelja i primatelja bubrega te su samim time i rezultati transplantacije bolji.
<br>
<br>
11. Gdje se sve radi transplantacija bubrega?
<br>
KBC Zagreb (Rebro), KBC Rijeka, KBC Osijek, KB Merkur (Zajčeva)
<br>
<br>
12. Koliko traje transplantacija bubrega?
<br>
Oko 2-3 sata.
<br>
<br>
13. Koliko ostajem u bolnici nakon transplantacije bubrega?
<br>
Oko 10 dana, ukoliko je sve u redu. Ukoliko se jave komplikacije može se ostati i nekoliko tjedana, pa i više, teško je predvidjeti.
<br>
<br>
14. Hoće li mi transplantirani bubreg početi raditi odmah nakon transplantacije?
<br>
To se ne dešava često, pogotovo nakon kadaveričnih transplantacija, u načelu potrebno je neko vrijeme da se organizam "navikne" na novi bubreg, ali i da se novi bubreg "navikne" na vaš organizam.
<br>
<br>
15. Koliko će vremena trebati da bi transplantirani bubreg počeo dobro raditi?
<br>
Nemoguće je predvidjeti, od nekoliko dana, pa do tjedan dana i više. To ovisi o više faktora.
<br>
<br>
16. Koliko će mi trajati transplantirani bubreg?
<br>
Nema pravila, u načelu može trajati nekoliko mjeseci, nekoliko godina, pa i nekoliko desetaka godina.
<br>
<br>
17. Može li se transplantacija bubrega komplicirati?
<br>
Može, kao i sve medicinske procedure i transplantacija bubrega se može komplicirati. Radi se o velikom operativnom zahvatu, bolesnici moraju uzimati imunosupresivnu terapiju (lijekove protiv odbacivanja bubrega), bolesnici su također određeno vrijeme bili na dijalizi koja ima svojih posljedica, pored svega toga, veliki broj bolesnika ima i različite druge bolesti, tako da postoji više "izvora" mogućih komplikacija, ali u načelu veliki broj bolesnika nakon transplantacije je dobro i uz određena ograničenja živi normalno.
<br>
<br>
Odbacivanje bubrega
<br>
<br>
18. Liječnik mi je rekao da mi tijelo odbacuje bubreg, što to znači?
<br>
To znači da je vaš imunološki sustav prepoznao transplantirani bubreg kao "strano" tijelo i napao ga.
<br>
<br>
19. Može li se spasiti transplantirani bubreg koji tijelo odbacuje?
<br>
Može, međutim morate primiti terapiju za liječenje odbacivanja bubrega.
<br>
<br>
20. Kad se može javiti odbacivanje?
<br>
Bilo kada, od nekoliko sati, odnosno dana, pa do nekoliko mjeseci i godina nakon transplantacije.
<br>
<br>
21. Ako sam već jednom imao odbacivanje bubrega, hoću li ga ponovno imati?
<br>
Moguće je, nema pravila.
<br>
<br>
22. Mogu li na neki način spriječiti odbacivanje bubrega?
<br>
Morate uzimati lijekove koje vam prepiše liječnik i dolaziti na redovite kontrole.
<br>
<br>
23. Kako se dokazuje odbacivanje bubrega?
<br>
Na osnovi kliničke slike, laboratorijskih nalaza i Color Doppler ultrazvuka (CD UZV), konačna potvrda se dobiva biopsijom bubrega.
<br>
<br>
Biopsija bubrega
<br>
<br>
24. Je li biopsija bubrega bolna?
<br>
U načelu nije, jer se radi u lokalnoj anesteziji.
<br>
<br>
25. Koliko traje biopsija bubrega?
<br>
Oko 5 minuta.
<br>
<br>
26. Kako se izvodi biopsija bubrega?
<br>
Bolesnik dobije lokalnu anesteziju i onda se pod kontrolom UZV specijalnim instrumentom ("pištoljem" s iglom) uzme 3 komadića tkiva bubrega koji se onda šalju na patohistološku analizu.
<br>
<br>
27. Je li biopsija bubrega opasna?
<br>
U načelu nije, ali kao i svaka druga medicinska procedura može se komplicirati. Može doći do krvarenja, ali i do nekih drugih komplikacija (arteriovenske fistule, aneurizme). U većini slučajeva ne radi se o ozbiljnim komplikacijama.
<br>
<br>
Limfokela
<br>
<br>
28. Liječnik mi je rekao da imam limfokelu nakon transplantacije bubrega, što je to?
<br>
Limfokela je nakupina limfe u području gdje je bio operativni zahvat, odnosno gdje je transplantirani bubreg.
<br>
<br>
29. Je li limfokela opasna?
<br>
U načelu nije. Velikom većinom se radi o malim limfokelama, koje ne "pritišću" transplantirani bubreg i njegove krvne žile, kao niti okolne strukture. Međutim, ukoliko se radi o velikim limfokelama, odnosno o limfokelama koje "pritišću" krvne žile bubrega ili krvne žile zdjelice to može biti ozbiljno.
<br>
<br>
30. Kako se liječi limfokela?
<br>
Velika većina limfokela se ne liječi, nego se samo prati. Ukoliko je liječenje potrebno, može se koristiti aspiracija (u lokalnoj anesteziji limfokela se "napikne" iglom i špricom, te se isprazni njezin sadržaj), punkcija (u lokalnoj anesteziji u limfokelu se postavi cjevčica, kroz koju limfa iziđe van, a onda se u šupljinu limfokele ušpricava sredstvo koje će je "zalijepiti") ili se limfokela može operirati (laparoskopski).
<br>
<br>
31. Može li se limfokela vratiti?
<br>
Može, to je moguće uglavnom nakon aspiracije i punkcije, vrlo rijetko nakon laparoskopske operacije.
<br>
<br>
32. Može li se limfokela povećavati?
<br>
Može, mada je velika većina limfokela stabilna, odnosno ne raste nego se s vremenom smanjuje.
<br>
<br>
33. Može li limfokela uzrokovati bolove?
<br>
Može, mada rijetko, najčešće se bolesnici žale na osjećaj pritiska u području operativnog reza. Većina limfokela zapravo ne uzrokuje bolove.
<br>
<br>
Nakon transplantacije bubrega
<br>
<br>
34. Nakon transplantacije sam izgubio bubreg, mogu li ponovno ići na transplantaciju bubrega?
<br>
U načelu da, možete ponovno ići na transplantaciju bubrega.
<br>
<br>
35. Hoću li i kada ponovno izgubiti novi bubreg?
<br>
Nema pravila, to se može, a i ne mora dogoditi.
<br>
<br>
36. Mogu li hranom ili nekim nadomjescima prehrane smanjiti vjerojatnost gubitka transplantiranog bubrega?
<br>
Ne, ali inače treba jesti što kvalitetniju, zdraviju i raznovrsniju hranu, što će dobro djelovati na cijeli organizam.
<br>
<br>
37. Koliko trebam tekućine uzimati nakon transplantacije bubrega?
<br>
Ukoliko je funkcija bubrega dobra, isto kao i drugi ljudi oko 2-2.5 L na dan.
<br>
<br>
38. Mogu li se baviti normalnom fizičkom aktivnosti nakon transplantacije bubrega?
<br>
Možete, jasno primjereno vašoj dobi i općem stanju vašeg organizma. Savjetuje se izbjegavanje napora kao i kontaktnih sportova da ne bi dobili udarac u transplantirani bubreg.
<br>
<br>
39. Mogu li imati djecu nakon transplantacije bubrega?
<br>
Možete, ukoliko od ranije imate normalan (zdrav) spolni sustav.
<br>
<br>
40. Mogu li imati normalan spolni život nakon transplantacije bubrega?
<br>
I možete i trebate.