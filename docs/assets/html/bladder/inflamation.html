<div class="subtitle">
    Upala mokraćnog mjehura (Cystitis)
</div>
<div class="subtitle">
    I. Općenito o upali mokraćnog mjehura
</div>
Upala mokraćnog mjehura može se javiti jednom u životu ili jednom u nekoliko godina, ali isto tako može se javljati i
svakih nekoliko mjeseci. Bolest je češća kod žena i to kod mlađih, spolno aktivnih, ali i kod žena koje su u menopauzi.
Kod muškaraca se upala mokraćnog mjehura javlja češće u starijoj životnoj dobi, uglavnom vezana uz bolesti prostate.
<br>
<br>
Upalu većinom uzrokuju mikroorganizmi (bakterije) koje u mokraći mjehur dolaze „odozdo“ znači iz mokraće cijevi, odnosno
iz područja oko rodnice i završnog dijela debelog crijeva (anusa). Određene bolesti kao što su šećerna bolest, kamenci,
„spušten mokraćni mjehur“, ali i određena stanja kao što je to trudnoća mogu povećati vjerojatnost nastanka upale
mokraćnog mjehura.
<div class="subtitle">
    II. Simptomi upale mokraćnog mjehura
</div>
Najčešće se radi o akutnim upalama, ali ako se one ponavljaju onda možemo govoriti o „povratnim“, odnosno kroničnim
upalama mokraćnog mjehura.
<br>
<br>
a) Akutna upala mokraćnog mjehura (akutni cistitis)
<br>
<br>
Kod akutne upale mokraćnog mjehura bolesnici se žale na tegobe kao što su:
<ul>
    <li>bolno mokrenje</li>
    <li>učestalo mokrenje</li>
    <li>otežano mokrenje</li>
    <li>krv u urinu</li>
    <li>bolovi u području donjeg dijela trbuha</li>
    <li>temperatura, zimica i tresavica (rijetko)</li>
</ul>
b) Učestale upale mokraćnog mjehura (rekurentni cistitis)
<br>
<br>
Radi se o ponavljajućim akutnim upalama. Mogu biti uzrokovane ili mikroorganizmima koje bolesnik ima od ranije (onim
koji su uzrokovali ranije upale), ali i „novim“ mikroorganizmima koji prije nisu bili prisutni u bolesnikovom mokraćnom
mjehuru. Zbog toga je važno izolirati uzročnika da bi se mogla dati ciljana terapija. Također, kod učestalih upala
mjehura, ali u načelu nakon provedenog liječenja potrebna je dodatna obrada (cistoskopija, UZV, IVU ili CT). Naime,
upala mokraćnog mjehura može biti prisutna sama za sebe, ali moguće je također, da u njezinoj podlozi postoje različiti
anatomski ili funkcionalni poremećaji, odnosno neke bolesti (kao što su kamenci npr.). Ukoliko se ovi poremećaji dokažu,
odnosno ukoliko su oni uzrok učestalih upala mokraćnog mjehura potrebno ih je liječiti. Ukoliko to nije slučaj, za
liječenje, odnosno za sprječavanje ponovnih upala mogu se koriste manje doze antibiotika kroz duže vrijeme.
<br>
<br>
Pored liječenja, naglasak je na mjerama za sprječavanje ponovnih upala mokraćnog mjehura:
<ul>
    <li>pijenje dovoljne količine tekućine (oko 2-2.5 L na dan)</li>
    <li>pijenje napitaka koji mogu smanjiti vjerojatnost nastanka upale (uvin čaj, brusnica)</li>
    <li>izbjegavanjem odgode mokrenja (mokriti kada osjetimo da bi mogli mokriti, odnosno da imamo mokraće u mokraćnom
        mjehuru)</li>
    <li>tuširanje, a ne kupanje u kadi</li>
    <li>pražnjenje mokraćnog mjehura prije i nakon spolnog odnosa</li>
    <li>uzimanje čaše vode prije i nakon spolnog odnosa</li>
</ul>
<div class="subtitle">
    III. Dijagnostika i obrada upale mokraćnog mjehura
</div>
<div class="list-title">
    1. Biokemijska analiza mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može pomokriti i kod kuće (posudica se može
kupiti u ljekarni)
<br>
<br>
Gdje? - analiza mokraće se radi u:
<ol>
    <li>biokemijskom laboratoriju u Domu zdravlja</li>
    <li>biokemijskom laboratoriju u bolnici</li>
    <li>privatnom biokemijskom laboratoriju</li>
</ol>
Mokraća se gleda pod mikroskopom te se određuje prisutnost upalnih stanica (leukocita) i crvenih krvnih stanica
(eritrocita), može se također odrediti i prisutnost glukoze (šećera u urinu) te nekih drugih molekula. Nalaz može biti
gotov u roku od 10-tak minuta.
<div class="list-title">
    2. Mikrobiološka analiza mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može pomokriti i kod kuće (posudica se može
kupiti u ljekarni)
<br>
<br>
Gdje? - analiza mokraće se radi u:
<ol>
    <li>mikrobiološkom laboratoriju u Domu zdravlja</li>
    <li>mikrobiološkom laboratoriju u bolnici</li>
    <li>privatnom mikrobiološkom laboratoriju</li>
</ol>
Pretragom se određuje broj i vrsta mikroorganizama u mokraći, a to je važno zbog antimikrobne terapije. Za dobivanje
ovog nalaza potrebno je od 3-5 dana.
<div class="list-title">
    3. Nativna rentgenska (RTG) snimka urotrakta
</div>
Tko? - liječnik specijalista radiologije
<br>
<br>
Gdje?
<ol>
    <li>radiolog na radiologiji u Domu zdravlja</li>
    <li>radiolog na radiologiji u bolnici</li>
    <li>radiolog u privatnoj radiološkoj ordinaciji</li>
</ol>
Na slici se mogu vidjeti mineralne sjene koje mogu odgovarati kamencima. Naime, ponekad upala može biti udružena s
kamencima. Za sigurnu potvrdu kamenaca koji se vide na nativnoj RTG snimci potrebno je napraviti intravensku urografiju
(IVU) ili kompjuteriziranu tomografsku (CT) urografiju, odnosno cistoskopiju.
<div class="list-title">
    4. Ultrazvuk mokraćnog mjehura
</div>
Tko? - pregled obavlja liječnik specijalista urologije ili radiologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
    <li>radiolog na radiologiji u Domu zdravlja</li>
    <li>radiolog na radiologiji u bolnici</li>
    <li>radiolog u privatnoj radiološkoj ordinaciji</li>
</ol>
Ultrazvuk (UZV) mokraćnog mjehura je metoda gdje se koristeći UZV aparat prikazuje mokraćni mjehur. Radi se o uređaju
koji proizvodi specijalne valove koji zapravo spadaju u zvučne valove, ali su više frekvencije u odnosu na zvučne valove
koje ljudi čuju. Slika organa, odnosno mokraćnog mjehura, prikazuje se na ekranu monitora, a dobivaju se informacije o
izgledu mjehura te informacije o izgledu i veličini prostate. UZV pregled se radi preko trbuha koristeći ultrazvučnu
sondu, a traje par minuta.
<br>
<br>
<i>
    Napomena: u tekstu su navedene pretrage koje se mogu raditi kod upale mokraćnog mjehura. To ne znači da su sve
    nužne, odnosno da ne postoje još neke pretrage koje nisu navedene, a koje se mogu raditi kod ove bolesti. Konačnu
    odluku o tome donijeti će izabrani urolog u dogovoru s bolesnikom.
</i>
<div class="subtitle">
    IV. Liječenje upale mokraćnog mjehura
</div>
Bolesnici antimikrobnu terapiju u načelu uzimaju kod kuće, ali dolaze liječniku na kontrolu. Bitno je da se s terapijom
započne što prije. Zbog toga se u načelu terapija daje „na slijepo“ (to se zove empirijska terapija), to znači da
bolesnici primaju antibiotik koji bi trebao djelovati na najčešće uzročnike upale mokraćnog mjehura. Naime, da bi se
mogla dati ciljana terapija, odnosno terapija koja točno djeluje na uzročnika koji je izazvao upalu, prvo ga je potrebno
izolirati, odnosno dokazati. Za to je potrebno neko vrijeme (barem nekoliko dana), a i nalaz može biti „lažno negativan“
znači da uzročnik postoji, ali se ne može izolirati, odnosno dokazati. Zbog toga se odmah daje terapija „na slijepo“
koja vrlo dobro djeluje kod većine bolesnika.
<br>
<br>
Bolesnika se kontrolira, gleda se odgovor na terapiju (poboljšanje kliničke slike, smanjenje bolova i tegoba s
mokrenjem, kao i poboljšanje u laboratorijskim nalazima) te se nastavlja s istom terapijom ukoliko je odgovor dobar,
odnosno ukoliko nije terapija se korigira (uvodi se drugi antibiotik). Također, bolesnik daje uzorak mokraće (urina) za
mikrobiološku analizu, a terapija se može korigirati i po dolasku nalaza urinokulture za što je u načelu potrebno
nekoliko dana.
<div class="subtitle">
    V. Zaključak
</div>
Upala mokraćnog mjehura je česta bolest, posebno kod mlađih žena i žena u menopauzi i sklona je ponovnom javljanju nakon
određenog vremena. Liječi se antibioticima, ali ukoliko se češće vraća, potrebna je dodatna obrada bolesnika. Važno je
također, provoditi i mjere za sprječavanje ponovnih upala.