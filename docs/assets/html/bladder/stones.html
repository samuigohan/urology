<div class="subtitle">
    Kamenci mokraćnog mjehura
</div>
<div class="subtitle">
    I. Općenito o kamencima mokraćnog mjehura
</div>
Kamenci u mokraćnom mjehuru nisu česti, a u načelu se radi o kamencima koji su se iz bubrega, odnosno mokraćovoda
spustili u mokraćni mjehur i ne mogu se izmokriti. Kod muškaraca dobroćudno povećana prostata (BHP) može suziti otvor
mokraćne cijevi i onemogućiti izmokravanje kamenaca.
<div class="subtitle">
    II. Simptomi kamenaca u mokraćnom mjehuru
</div>
Kamenci mjehura mogu uzrokovati tegobe s mokrenjem, kao što su:
<ol>
    <li>učestalo mokrenje</li>
    <li>bolno mokrenje</li>
    <li>krv u urinu</li>
    <li>bolovi u donjem dijelu trbuha, napose nakon mokrenja</li>
</ol>
Kamenci mogu dovesti do učestalih upala mokraćnog mjehura, odnosno prostate. S druge strane bolesnici mogu imati
kamence, a da nemaju izraženije tegobe, odnosno da se tegobe povezuju s drugim urološkim bolestima kao što je to
dobroćudno povećanje prostate (BHP). Bolesnici mogu imati jedan, ali i više kamenaca u mokraćnom mjehuru, a kamenci mogu
biti mali (par milimetara) ili i veliki (više centimetara).
<div class="subtitle">
    III. Dijagnostika i obrada kamenaca mokraćnog mjehura
</div>
<div class="list-title">
    1. Biokemijska analiza mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može pomokriti i kod kuće (posudica se može
kupiti u ljekarni)
<br>
<br>
Gdje? - analiza mokraće se radi u:
<ol>
    <li>biokemijskom laboratoriju u Domu zdravlja</li>
    <li>biokemijskom laboratoriju u bolnici</li>
    <li>privatnom biokemijskom laboratoriju</li>
</ol>
Mokraća se gleda pod mikroskopom te se određuje prisutnost upalnih stanica (leukocita) i crvenih krvnih stanica
(eritrocita), može se također odrediti i prisutnost glukoze (šećera u urinu) te nekih drugih molekula. Nalaz može biti
gotov u roku od 10-tak minuta.
<div class="list-title">
    2. Ultrazvuk mokraćnog mjehura
</div>
Tko? - liječnik specijalista urologije ili radiologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
    <li>radiolog na radiologiji u Domu zdravlja</li>
    <li>radiolog na radiologiji u bolnici</li>
    <li>radiolog u privatnoj radiološkoj ordinaciji</li>
</ol>
Ultrazvuk (UZV) mokraćnog mjehura je metoda gdje se koristeći UZV aparat prikazuje mokraćni mjehur i kamenac u njemu.
Radi se o uređaju koji proizvodi specijalne valove koji zapravo spadaju u zvučne valove, ali su više frekvencije u
odnosu na zvučne valove koje ljudi čuju. Slika organa, odnosno mokraćnog mjehura u ovom slučaju, prikazuje se na ekranu
monitora, a dobivaju se informacije o izgledu mjehura, veličini i broju kamenaca te informacije o izgledu i veličini
prostate. UZV pregled se radi preko trbuha koristeći ultrazvučnu sondu i traje par minuta.
Važno je napomenuti da ukoliko se na UZV postavi sumnja na kamence, u načelu ih je potrebno još dokazati, odnosno
potvrditi cistoskopijom. Za potvrdu kamenaca može se napraviti i intravenska urografija (IVU) ili kompjuterizirana
tomografija (CT) zdjelice. Drugim riječima, sam UZV u većini slučajeva nije dovoljan da bi bili sigurni imamo li ili
nemamo kamenac.
<div class="list-title">
    3. Nativna rentgenska (RTG) snimka urotrakta
</div>
Tko? - liječnik specijalista radiologije
<br>
<br>
Gdje?
<ol>
    <li>radiolog na radiologiji u Domu zdravlja</li>
    <li>radiolog na radiologiji u bolnici</li>
    <li>radiolog u privatnoj radiološkoj ordinaciji</li>
</ol>
Na slici se mogu vidjeti mineralne sjene koje mogu odgovarati kamencima. Slično kao i kod UZV, kamenaca koji se vidi na
nativnoj RTG snimci potrebno je dokazati cistoskopijom. Za potvrdu kamenaca može se napraviti i intravenska urografija
(IVU) ili kompjuterizirana tomografija (CT) zdjelice.
<img src="assets/html/bladder/images/4.3.1.bladder_stones_diagnostics_rtg.jpg" />
<div class="caption">
    Slika 1.1. RTG snimka kamenaca u mokraćnom mjehuru, jedan veliki i nekoliko malih.
</div>
<img src="assets/html/bladder/images/4.3.2.bladder_stones_diagnostics_rtg.jpg" />
<div class="caption">
    Slika 1.2. RTG snimka kamenca u mokraćnom mjehuru.
</div>
<div class="list-title">
    4. Intravenska urografija (IVU)
</div>
Tko? - liječnik specijalista radiologije
<br>
<br>
Gdje?
<ol>
    <li>radiolog na radiologiji u Domu zdravlja</li>
    <li>radiolog na radiologiji u bolnici</li>
    <li>radiolog u privatnoj radiološkoj ordinaciji</li>
</ol>
Intravenska urografija (IVU) je "starija" metoda prikaza kamenaca u odnosu na kompjuteriziranu tomografsku urografiju
(CT). Radi se zapravo o nekoliko nativnih rentgenskih snimki urotrakta, međutim ovdje bolesnik dobije intravensko jodno
kontrastno sredstvo te se rentgenske snimke slikaju u određenim vremenskim razmacima. Pretraga se ne smije raditi kod
bolesnika koji su alergični na jodna kontrastna sredstva. Prednost IVU je manja količina zračenja u odnosu na CT, ali CT
daje puno više informacija i zbog toga se IVU danas rjeđe izvodi.
<div class="list-title">
    5. Kompjuterizirana tomografija zdjelice (CT)
</div>
Tko? - liječnik specijalista radiologije
<br>
<br>
Gdje?
<ol>
    <li>radiolog na radiologiji u bolnici</li>
    <li>radiolog na radiologiji u Domu zdravlja (ukoliko imaju CT)</li>
    <li>radiolog u privatnoj radiološkoj ordinaciji (ukoliko imaju CT)</li>
</ol>
Kod ove metode slika se dobiva korištenjem rentgenskog zračenja, a onda se rekonstruira uz pomoć kompjutera. CT je
bezbolna pretraga koja traje par minuta, a dobivaju se informacije o izgledu i veličini mjehura i kamenca te informacije
o prostati, kao i o drugim organima u zdjelici. CT je kvalitetnija pretraga u odnosu na UZV i IVU te su samim time i
dobivene informacije bolje.
<div class="list-title">
    6. Cistoskopija
</div>
Tko? - pregled obavlja liječnik specijalista urologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
</ol>
Bolesnik legne na leđa na "urološki stol" i postavi noge na nogare. Nakon primjene lokalnog anestetika ulazi se
specijalnim instrumentom (cistoskopom) u mokraćnu cijev (tamo gdje izlazi mokraća, znači na vrhu glavića penisa kod
muškarca, odnosno iznad rodnice kod žena), pa u mokraćni mjehur i prikazuje se kamenac. Cistoskopija traje oko 1 minutu,
u načelu je neugodna, pa čak se može reći i bolna pogotovo, ako se bolesnik ne može opustiti što je često slučaj. Ipak,
kod većine bolesnika ne radi se o boli koja bi zahtijevala anesteziju.
<img src="assets/html/bladder/images/4.3.3.bladder_stones_diagnostics_cistoscope.jpg" />
<div class="caption">
    Slika 2. Cistoskop.
</div>
<img src="assets/html/bladder/images/4.3.4.bladder_stones_diagnostics_flex_cistoscope.jpg" />
<div class="caption">
    Slika 3. Fleksibilni cistoskop.
</div>
Prije cistoskopije potrebno je napraviti mikrobiološku analizu mokraće, odnosno urinokulturu koja mora biti sterilna,
također bolesnik mora reći liječniku ukoliko uzima lijekove koji djeluju na zgrušavanje krvi.
<i>
    Napomena: u tekstu su navedene pretrage koje se mogu raditi kod kamenca mokraćnog mjehura, to ne znači da su sve
    nužne, odnosno da ne postoje još neke pretrage koje nisu navedene, a koje se mogu raditi kod ove bolesti. Konačnu
    odluku o tome donijeti će izabrani urolog u dogovoru s bolesnikom.
</i>
<div class="subtitle">
    IV. Liječenje kamenca mokraćnog mjehura
</div>
Tko? – liječnik specijalista urologije
<br>
<br>
Gdje? - u bolnici
<div class="list-title">
    1. Razbijanje kamenca vantjelesnim udarnim valovima (ESWL)
</div>
Ova metoda koristi uređaj koji proizvodi udarne valove koji razbijaju kamenac. U samom uređaju se nalazi izvor udarnih
valova koji putuju kroz tijelo sve do kamenca kojeg razbijaju. Zahvata se radi kao ambulantna procedura, odnosno preko
dnevne bolnice.
<br>
<br>
Bolesnik leži na specijalnom stolu, a udarni valovi se usmjeravaju u područje mokraćnog mjehura. Procedura traje oko ½-1
sat ovisno o određenom broj udarnih valova, određene energije koje bolesnik treba primiti. Neki bolesnici se žale na
bolove prilikom ESWL-a, mada većina nema značajnih tegoba. Ukoliko su bolovi jaki ESWL tretman se prekida.
<br>
<br>
Učinak ESWL-a se kontrolira nativnom RTG snimkom urotrakta. Nakon zahvata može se desiti da bolesnici imaju nešto krvi u
mokraći, ali obično se mokraća izbistri kroz par dana. U načelu bolesnici dolaze par puta na razbijanje, mada je moguće
da se već prilikom prvog tretmana kamenci razbiju, a nakon što se razbiju u male komadiće, bolesnik ih izmokri. ESWL se
danas ne koristi često za liječenje kamenca u mokraćnom mjehuru.
<div class="list-title">
    2. Razbijanje kamenca endoskopski laserom
</div>
Mada se razbijanje kamenca endoskopskim pristupom koristi dugi niz godina, nedavno je upotreba lasera kao izvora
energije za razbijanje kamenca dovela do značajnog napretka ove metode.
<br>
<br>
Bolesnika se prima u bolnicu, a zahvat započinje nakon što je bolesnik anesteziran spinalnom anestezijom. Prvo se
specijalnim instrumentom (cistoskopom) kroz otvor mokraćne cijevi (tamo gdje izlazi mokraća, znači na vrhu glansa penisa
kod muškarca, odnosno iznad rodnica kod žena) ulazi u mokraći mjehur. Kroz instrument se onda uvodi cjevčica s laserom
koji se usmjerava u kamenac i razbija ga u manje komadiće koji se onda izvade, odnosno bolesnik ih kasnije izmokri.
<br>
<br>
Sama procedura spada u tzv. minimalno invazivne zahvate, traje od nekoliko desetaka minuta do 1-2 sata (ovisno o
veličini i broju kamenaca). Zahvat se obično završava postavljanjem katetera u mokraćni mjehur. Bolesnik ostaje u
bolnici kroz par dana.
<div class="list-title">
    3. Razbijanje kamenca endoskopski mehaničkom litotripsijom
</div>
Ova metoda je zapravo ista kao endoskopsko razbijanje kamenca laserom, samo se umjesto laserske energije za razbijanje
koristi instrument (mehanički litoklast) koji na svom vrhu ima kliješta kojima hvata i drobi, odnosno mrvi kamenac. Ova
metoda se rijetko koristi i to uglavnom za manje kamence.
<img src="assets/html/bladder/images/4.4.4.1.bladder_stones_treatment_surgery_litoklast.jpg" />
<div class="caption">
    Slika 1: Mehanički litoklast.
</div>
4. Otvorene operacije kamenca
Otvorene operacije kamenca su prije više desetaka godina bile zapravo najčešća metoda liječenja kamenaca. Danas
zahvaljujući napretku tehnike i medicine, one predstavljaju rijetkost. Ukoliko se kamenci ne mogu riješiti jednom od
gore navedenih metoda, odnosno njihovom kombinacijom radi se otvorena operacija.
Bolesnika se prima u bolnicu, a zahvat započinje nakon što se bolesnika anestezira spinalnom anestezijom. Rezom kroz
donji dio trbuha pristupa se na mokraćni mjehur koji se otvori, a iz njega se izvadi kamenac. Često se kod ove operacije
"izvadi" i dio prostate koji je povećan i koji smeta normalnom izlasku mokraće iz mokraćnog mjehura. Sam zahvat traje
oko 1 sat. Bolesnici borave u bolnici oko 5-7 dana, a nakon toga ukoliko je sve u redu, idu kući. Trebaju se javiti na
kontrolu izabranom urologu.
<img src="assets/html/bladder/images/4.4.4.2.bladder_stones_treatment_surgery.jpg" />
<img src="assets/html/bladder/images/4.4.4.3.bladder_stones_treatment_surgery.jpg" />
<img src="assets/html/bladder/images/4.4.4.4.bladder_stones_treatment_surgery.jpg" />
<img src="assets/html/bladder/images/4.4.4.5.bladder_stones_treatment_surgery.jpg" />
<div class="caption">
    Slika 2.1., 2.2., 2.3. i 2.4. Različiti kamenci izvađeni iz mokraćnog mjehura otvorenim operativnim zahvatom.
</div>
<div class="list-title">
    5. Izmokravanje kamenca
</div>
Jasno da neki bolesnici mogu kamence i izmokriti, što je zapravo najbolje rješenje i za njih i za liječnika. Uglavnom se
radi o manjim kamencima (nekoliko milimetara) mada se mogu izmokriti i veći kamenci, često se to dešava kod osoba koje
su već ranije izmokravale kamence. Vjerojatnost izmokravanja kamenaca može se povećati pijenjem tekućine i uzimanjem
specijalnih lijekova.
<div class="subtitle">
    V. Zaključak
</div>
Kamenci mokraćnog mjehura nisu česti. Uglavnom se radi o kamencima koji su se spustili ili iz bubrega ili iz mokraćovoda
i ostali u mokraćnom mjehuru te s vremenom "narasli". Često mogu biti udruženi s povećanom prostatom (BHP). Danas se
moderno liječenje zasniva se na endoskopskom razbijanju kamenaca i to najbolje primjenom laserske energije.