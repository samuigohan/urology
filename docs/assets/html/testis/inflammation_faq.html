<div class="list-title">
    Upala testisa
</div>
1. Što je to upala testisa i epididimisa (orchiepididymitis)?
<br>
To je bolest kod koje mikroorganizmi "napadaju" testis (sjemenik), uglavnom zajedno sa epididimisom (pasjemenikom) i
uzrokuju njihovu upalu.
<br>
<br>
2. Kako mikroorganizmi dolaze do testisa i epididimisa?
<br>
Najčešće dolaze iz donjeg dijela mokraćnog sustava (mokraćne cijevi, mokraćnog mjehura i prostate). Značajan broj
uzročnika upale prenosi se spolnim putem, dok mali dio uzročnika može doći i krvlju iz nekog drugog izvora u tijelu.
<br>
<br>
3. Je li upala testisa i epididimisa ozbiljna bolest?
<br>
Je, naime može ugroziti i vas i vaš testis i treba je aktivno liječiti.
<br>
<br>
4. Može li se izliječiti upala testisa i epididimisa?
<br>
Može.
<br>
<br>
5. Može li se upala testisa i epididimisa ponoviti?
<br>
Može.
<br>
<br>
6. Što kada se upala testisa ponavlja?
<br>
Kod nekih bolesnika ponavljajuće upale mogu uzrokovati oštećenje testisa.
<br>
<br>
7. Kako se liječi upala testisa i epididimisa?
<br>
Liječi se antibioticima te simptomatskom terapijom (lijekovi protiv bolova i temperature).
<br>
<br>
8. Primljen sam u bolnicu zbog upale testisa i epididimisa koliko moram ostati u bolnici?
<br>
Ovisno o samoj upali, odnosno njezinoj težini i vašem općem stanju. U načelu se čeka barem 2 dana da bolesnik nema
temperaturu da bi ga se moglo pustiti kući. Računajte oko 5 dana +/- koji dan.
<br>
<br>
9. Kako ću znati da sam dobro nakon liječenja?
<br>
Nećete više imati tegobe koje ste imali ranije kao što su bolovi u području testisa, otok (povećanje) i crvenilo mošnje,
temperatura, zimica, tresavica i tegobe prilikom mokrenja. Laboratorijska i mikrobiološka analiza mokraće i sperme
(ejakulata) će pokazati da nemate povećani broj upalnih stanica i bakterija u mokraći i spermi.
<br>
<br>
10. Kako ću znati da mi se bolest vratila nakon liječenja?
<br>
Opet ćete imati slične ili iste tegobe koje ste imali i prije te će vam iz mokraće, odnosno iz sperme biti izoliran
povećani broj upalnih stanica i bakterija.
<br>
<br>
11. Što je to komplicirana upala testisa i epididimisa?
<br>
Ovisi o definiciji, ovdje se u načelu uz upalu mogu javiti i komplikacije kao što je to apsces testisa i epididimisa
(propadanje normalnog tkiva testisa i njegova zamjena šupljinom ispunjenom gnojem), sepsa (rasap mikroorganizama po
tijelu uz klinički odgovor bolesnika) itd.
<br>
<br>
12. Mogu li hranom ili nekim nadomjescima prehrane smanjiti vjerojatnost pojave upale testisa?
<br>
U načelu ne, ali inače treba jesti što kvalitetniju, zdraviju i raznovrsniju hranu, što će dobro djelovati na cijeli
organizam.
<br>
<br>
13. Mogu li hranom ili nekim nadomjescima prehrane smanjiti vjerojatnost povrata upale testisa?
<br>
U načelu ne, ali inače treba jesti što kvalitetniju, zdraviju i raznovrsniju hranu, što će dobro djelovati na cijeli
organizam.
<br>
<br>
14. Mogu li na neki drugi način smanjiti vjerojatnost pojave upale testisa i epididimisa?
<br>
Možete, značajan broj uzročnika upale testisa prenosi se spolnim kontaktom, zbog toga je važno da pazite na svoje spolno
zdravlje, odnosno da pazite s kime imate spolne odnose.
<br>
<br>
15. Što je to kultura urina?
<br>
To je dijagnostička metoda kojom se traže mikroorganizmi (bakterije) u mokraći (urinu).
<br>
<br>
16. Kako se pravilno daje mokraća za kulturu urina?
<br>
Bolesnik treba oprati vanjsko spolovilo mlazom tople vode i blagim sapunom te nakon toga početi mokriti, nakon što je
mokrio nekoliko sekundi pod mlaz mokraće stavlja se sterilna posudica u koju se onda nastavi mokriti, dovoljno je da se
napuni oko pola posudice.
<br>
<br>
17. Tko će mi dati sterilnu posudicu za kulturu urina?
<br>
Vaš liječnik opće prakse, ili će vam dati sterilnu posudicu u mikrobiološkom laboratoriju, a posudica se može kupiti i u
ljekarni.
<br>
<br>
18. Što ću onda s posudicom za kulturu urina koju sam napunio mokraćom?
<br>
Trebate je odnijeti u mikrobiološki laboratorij ili u bolnici ili u Domu zdravlja.
<br>
<br>
19. Koliko treba vremena da bi se dobio nalaz kulture urina?
<br>
Ovisno o ustanovi, može biti gotov već za 3 dana, ali može potrajati i koji dan više.
<br>
<br>
20. Koliko je taj nalaz siguran?
<br>
Ništa u životu nije 100% sigurno pa tako ni nalaz kulture urina. Rijetko se može desiti da se nije uspio dokazati
mikroorganizam koji postoji u mokraći. To se zove lažno negativan nalaz (znači na papiru je negativan, a u stvarnosti je
pozitivan), ali u načelu ova metoda je dosta pouzdana i daje dobre rezultate.
<br>
<br>
21. Što je to kultura ejakulata?
<br>
To je dijagnostička metoda kojom se traže mikroorganizmi u spermi (ejakulatu).
<br>
<br>
22. Kako se pravilno daje ejakulat za kulturu ejakulata?
<br>
Bolesnik treba oprati penis mlazom tople vode i blagim sapunom te nakon toga krenuti sa samozadovoljavanjem
(masturbacijom). Neposredno prije izbacivanja sperme treba prisloniti otvor sterilne posudice na vrh glansa penisa,
znači tamo gdje sperma izlazi i zapravo svršiti u posudicu te je zatvoriti.
<br>
Važno je da bolesnici ne budu spolno aktivni znači da nemaju spolni odnos, niti da se samozadovoljavaju 4 dana prije
davanja uzorka ejakulata za mikrobiološku analizu, jer se time povećava vjerojatnost dokazivanja mikroorganizama u
ejakulatu. Drugim riječima, ako smo jučer ili danas ejakulirali, imati ćemo manje ejakulata i u njemu manje
mikroorganizama te ćemo samim tim smanjiti vjerojatnost njihovog dokazivanja.
<br>
<br>
23. Tko će mi dati sterilnu posudicu za kulturu ejakulata?
<br>
Vaš liječnik opće prakse, ili će vam dati sterilnu posudicu u mikrobiološkom laboratoriju, a posudica se može kupiti i u
ljekarni.
<br>
<br>
24. Što ću onda s posudicom za kulturu ejakulata koju sam napunio ejakulatom?
<br>
Trebate je odnijeti u mikrobiološki laboratorij u bolnicu ili u privatni mikrobiološki laboratorij.
<br>
<br>
25. Koliko treba vremena da bi se dobio nalaz kulture ejakulata?
<br>
Ovisno o ustanovi, kao i o tome što se sve želi dokazati iz ejakulata, može biti gotov već za 3 dana, ali može potrajati
i koji dan više.
<br>
<br>
26. Koliko je taj nalaz siguran?
<br>
Ništa u životu nije 100% pa tako ni nalazi kulture ejakulata. Rijetko se može desiti da se nije uspio dokazati
mikroorganizam koji postoji u ejakulata. To se zove lažno negativan nalaz (znači na papiru je negativan, a u stvarnosti
je pozitivan), ali u načelu ova metoda je dosta pouzdana i daje dobre rezultate.