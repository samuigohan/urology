1. Što je to upala prostate (prostatitis)?
<br>
Postoji više različitih uzroka upale prostate, međutim najčešće se radi o mikroorganizmima, odnosno bakterijama koje
"napadaju" prostatu i uzrokuju njezinu upalu.
<br>
<br>
2. Kako mikroorganizmi dolaze do prostate?
<br>
Najčešće dolaze iz donjeg dijela mokraćnog sustava (mokraće cijevi i mokraćnog mjehura), mada mali dio uzročnika može
doći i krvlju iz nekog drugog izvora u tijelu.
<br>
<br>
3. Je li upala prostate ozbiljna bolest?
<br>
Je, naime može ugroziti i vas i vašu prostatu i treba je aktivno liječiti.
<br>
<br>
4. Može li se izliječiti upala prostate?
<br>
Može.
<br>
<br>
5. Može li se upala prostate ponoviti?
<br>
Može.
<br>
<br>
6. Što kada se upala prostate ponavlja?
<br>
Kod nekih bolesnika ponavljajuće upale mogu prijeći u kronični oblik, odnosno uzrokovati oštećenje prostate i "trajne"
tegobe bolesnika.
<br>
<br>
7. Kako se liječi upala prostate?
<br>
Liječi se antibioticima te simptomatskom terapijom (lijekovi protiv temperature i bolova).
<br>
<br>
8. Primljen sam u bolnicu zbog upale prostate koliko moram ostati u bolnici?
<br>
Ovisno o samoj upali, odnosno njezinoj težini i vašem općem stanju. U načelu se čeka barem 2 dana da bolesnik nema
temperaturu da bi ga se moglo pustiti kući. Računajte oko 5 dana +/- koji dan.
<br>
<br>
9. Kako ću znati da sam dobro nakon liječenja?
<br>
Nećete više imati tegobe koje ste imali ranije kao što su bolovi u području prostate, temperatura, zimica i tresavica,
tegobe s mokrenjem i slično. Laboratorijska i mikrobiološka analiza mokraće i sjemena (ejakulata) će pokazati da nemate
povećani broj upalnih stanica i bakterija u mokraći i sjemenu.
<br>
<br>
10. Kako ću znati da mi se bolest vratila nakon liječenja?
<br>
Opet ćete imati slične ili iste tegobe koje ste imali i prije te će vam iz mokraće, odnosno iz sjemena biti izoliran
povećani broj upalnih stanica i bakterija.
<br>
<br>
11. Što je to komplicirana upala prostate?
<br>
Ovisi o definiciji, ovdje se u načelu uz upalu mogu javiti i komplikacije kao što je to apsces prostate (propadanje
normalnog tkiva prostate i nastajanje šupljine ispunjene gnojem), sepsa (širenje bakterija po tijelu uz klinički odgovor
bolesnika) itd.
<br>
<br>
12. Mogu li hranom ili nekim nadomjescima prehrane smanjiti vjerojatnost pojave upale prostate?
<br>
Postoje neka sredstva za koja se smatra da mogu smanjiti vjerojatnost nastanka upale mokraćnog sustava, pa tako i upale
prostate kao što su brusnica i uvin čaj. Što se same hrane tiče, inače treba jesti što kvalitetniju, zdraviju i
raznovrsniju hranu, što će dobro djelovati na cijeli organizam.
<br>
<br>
13. Mogu li hranom ili nekim nadomjescima prehrane smanjiti vjerojatnost povrata upale prostate?
<br>
Postoje neka sredstva za koja se smatra da mogu smanjiti vjerojatnost povrata upale mokraćnog sustava, pa tako i upale
prostate kao što su brusnica i uvin čaj. Što se same hrane tiče, inače treba jesti što kvalitetniju, zdraviju i
raznovrsniju hranu, što će dobro djelovati na cijeli organizam.
<br>
<br>
14. Mogu li na neki drugi način smanjiti vjerojatnost pojave upale prostate?
<br>
Možete, bitno je da pazite na sebe, da uzimate dovoljno tekućine i da ne "zadržavate" mokraću (odgađate mokrenje, iako
imate osjet da trebate mokriti). Ukoliko ne pijete dovoljno i zadržavate mokraću, zadržava se i povećava broj bakterija
koje mogu uzrokovati upalu. Također, bitno je da pazite na svoje spolno zdravlje, jer se dio uzročnika upale prostate
prenosi spolnim kontaktom.
<br>
<br>
15. Što je to kultura urina?
<br>
To je dijagnostička metoda kojom se traže mikroorganizmi (bakterije) u mokraći (urinu).
<br>
<br>
16. Kako se pravilno daje mokraća za kulturu urina?
<br>
Bolesnik treba oprati vanjsko spolovilo mlazom tople vode i blagim sapunom te nakon toga početi mokriti, nakon što je
mokrio nekoliko sekundi pod mlaz mokraće stavlja se sterilna posudica u koju se onda nastavi mokriti, dovoljno je da se
napuni oko pola posudice.
<br>
<br>
17. Tko će mi dati sterilnu posudicu za kulturu urina?
<br>
Vaš liječnik opće prakse, ili će vam dati sterilnu posudicu u mikrobiološkom laboratoriju, a posudica se može kupiti i u
ljekarni.
<br>
<br>
18. Što ću onda s posudicom za kulturu urina koju sam napunio mokraćom?
<br>
Trebate je odnijeti u mikrobiološki laboratorij ili u bolnici ili u Domu zdravlja.
<br>
<br>
19. Koliko treba vremena da bi se dobio nalaz kulture urina?
<br>
Ovisno o ustanovi, može biti gotov već za 3 dana, ali može potrajati i koji dan više.
<br>
<br>
20. Koliko je taj nalaz siguran?
<br>
Ništa u životu nije 100% sigurno pa tako ni nalaz kulture urina. Rijetko se može desiti da se nije uspio dokazati
mikroorganizam koji postoji u mokraći. To se zove lažno negativan nalaz (znači na papiru je negativan, a u stvarnosti je
pozitivan), ali u načelu ova metoda je dosta pouzdana i daje dobre rezultate.
<br>
<br>
21. Što je to kultura ejakulata?
<br>
To je dijagnostička metoda kojom se traže mikroorganizmi u spermi (ejakulatu).
<br>
<br>
22. Kako se pravilno daje ejakulat za kulturu ejakulata?
<br>
Bolesnik treba oprati penis mlazom tople vode i blagim sapunom te nakon toga krenuti sa samozadovoljavanjem
(masturbacijom). Neposredno prije izbacivanja sperme treba prisloniti otvor sterilne posudice na vrh glansa penisa,
znači tamo gdje sperma izlazi i zapravo svršiti u posudicu te je zatvoriti.
<br>
Važno je da bolesnici ne budu spolno aktivni znači da nemaju spolni odnos, niti da se samozadovoljavaju 4 dana prije
davanja uzorka ejakulata za mikrobiološku analizu, jer se time povećava vjerojatnost dokazivanja mikroorganizama u
ejakulatu. Drugim riječima, ako smo jučer ili danas ejakulirali, imati ćemo manje ejakulata i u njemu manje
mikroorganizama te ćemo samim tim smanjiti vjerojatnost njihovog dokazivanja. U načelu kultura ejakulata se ne radi u
akutnoj upali prostate.
<br>
<br>
23. Tko će mi dati sterilnu posudicu za kulturu ejakulata?
<br>
Vaš liječnik opće prakse, ili će vam dati sterilnu posudicu u mikrobiološkom laboratoriju, a posudica se može kupiti i u
ljekarni.
<br>
<br>
24. Što ću onda s posudicom za kulturu ejakulata koju sam napunio ejakulatom?
<br>
Trebate je odnijeti u mikrobiološki laboratorij u bolnicu ili u privatni mikrobiološki laboratorij.
<br>
<br>
25. Koliko treba vremena da bi se dobio nalaz kulture ejakulata?
<br>
Ovisno o ustanovi, kao i o tome što se sve želi dokazati iz ejakulata, može biti gotov već za 3 dana, ali može potrajati
i koji dan više.
<br>
<br>
26. Koliko je taj nalaz siguran?
<br>
Ništa u životu nije 100% pa tako ni nalazi kulture ejakulata. Rijetko se može desiti da se nije uspio dokazati
mikroorganizam koji postoji u ejakulata. To se zove lažno negativan nalaz (znači na papiru je negativan, a u stvarnosti
je pozitivan), ali u načelu ova metoda je dosta pouzdana i daje dobre rezultate.