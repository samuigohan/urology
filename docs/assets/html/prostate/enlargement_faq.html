<div class="list-title">
Benigna hipertrofija prostate (BHP) općenito
</div>
1. Što je to BHP?
<br>
To je bolest kod koje dolazi do dobroćudnog povećanja prostate i zbog toga bolesnici imaju tegobe s mokrenjem.
<br>
<br>
2. Zašto nastaje BHP?
<br>
Jasan uzrok sa sigurnošću nije poznat. Vjerojatno s godinama nastaju određene promjene u prostati zbog hormona,
eventualnih ranijih upala prostate, ali i nekih drugih stanja, što sve onda dovodi do povećanja prostate.
<br>
<br>
3. Je li BHP ozbiljna bolest?
<br>
Više bi se moglo reći da je "neugodna" za bolesnika jer može uzrokovati tegobe s mokrenjem, ali isto tako je i ozbiljna,
jer može uzrokovati i neke ozbiljne komplikacije.
<br>
<br>
4. Može li se izliječiti BHP?
<br>
Teško za odgovoriti, to je više pitanje definicije bolesti, ali u načelu mogli bismo napisati da može.
<br>
<br>
5. Može li se BHP zaliječiti?
<br>
Može, bolesnici mogu uzimati svoju terapiju (lijekove na usta) ili se mogu operirati i mogu godinama biti dobro, odnosno
biti bez ili s vrlo blagim tegobama.
<br>
<br>
6. Koje su komplikacije BHP?
<br>
Može se desiti da se prostata toliko poveća da potpuno "zaustavi" put mokraći. Bolesnici tada dolaze u hitnu urološku
ambulantu i onda im se mora staviti kateter da bi mogli mokriti. Također, moguće je da ukoliko se mokraćni mjehur ne
može dobro isprazniti zbog povećane prostate nastane upala, ali isto tako je moguće da dugotrajni zastoj mokraće u
mokraćnom mjehuru ošteti bubrege.
<br>
<br>
7. Kako se liječi BHP?
<br>
Ovisno o tegobama, veličini prostate, dobi i općem stanju bolesnika, kao i o njegovim željama, ali i sklonostima
urologa. BHP se u načelu liječi ili lijekovima ili operativnim zahvatima.
<br>
<br>
8. Kako ću znati da sam dobro nakon liječenja?
<br>
Nećete više imati tegobe koje ste imali ranije, ili će tegobe biti značajno manje. Trebaju se također, napraviti,
odnosno ponoviti i određeni nalazi koji će pokazati da vam je bolje.
<br>
<br>
9. Mogu li na neki način smanjiti vjerojatnost pojave BHP?
<br>
BHP je bolest koja se javlja kod velikog broja muškaraca samo je pitanje kada i s koliko izraženim tegobama? Određeni
problemi s BHP čekaju nas sve više ili manje, prije ili kasnije.
<br>
<br>
10. Što je to kultura urina?
<br>
To je dijagnostička metoda kojom se traže mikroorganizmi u mokraći (urinu).
<br>
<br>
11. Kako se pravilno daje mokraća za kulturu urina?
<br>
Bolesnik treba oprati vanjsko spolovilo mlazom tople vode i blagim sapunom te nakon toga krenuti mokriti, nakon što je
mokrio nekoliko sekundi pod mlaz mokraće stavlja se sterilna posudica u koju se onda nastavi mokriti, dovoljno je da se
napuni oko pola posudice.
<br>
<br>
12. Tko će mi dati sterilnu posudicu za kulturu urina?
<br>
Vaš liječnik opće prakse, ili će vam dati sterilnu posudicu u mikrobiološkom laboratoriju, a posudica se može kupiti i u
ljekarni.
<br>
<br>
13. Što ću onda s posudicom za kulturu urina koju sam napunio mokraćom?
<br>
Trebate je odnijeti u mikrobiološki laboratorij ili u bolnici ili u Domu zdravlja.
<br>
<br>
14. Koliko treba vremena da bi se dobio nalaz kulture urina?
<br>
Ovisno o ustanovi, može biti gotov već za 3 dana, ali može potrajati i koji dan više.
<br>
<br>
15. Koliko je taj nalaz siguran?
<br>
Ništa u životu nije 100% sigurno pa tako ni nalaz kulture urina. Rijetko se može desiti da se nije uspio dokazati
mikroorganizam koji postoji u mokraći. To se zove lažno negativan nalaz (znači na papiru je negativan, a u stvarnosti je
pozitivan), ali u načelu ova metoda je dosta pouzdana i daje dobre rezultate.
<br>
<br>
16. Što je to uroflow?
<br>
To je dijagnostička metoda kojom se "mjeri" mlaz, odnosno količina mokraće i vrijeme potrebno da bolesnik isprazni
mokraći mjehur.
<br>
<br>
17. Kako se pravilno radi uroflow?
<br>
Bolesnik treba prije uroflow-a uzeti dovoljnu količinu tekućine (oko 1 L), te mokriti kada mu je mokraćni mjehur
maksimalno pun, odnosno kada više ne može odgađati mokrenje.
<br>
<br>
18. Gdje se radi uroflow?
<br>
Većina uroloških ambulanti bilo u bolnici ili kod urologa privatnika ima uroflow uređaj.
<br>
<br>
19. Koliko traje uroflow?
<br>
Onoliko koliko vam je potrebno da se do kraja izmokrite, znači od nekoliko sekundi do minutu pa i više.
<br>
<br>
20. Urolog mi je dao neki papir koji moram ispuniti. Na papiru su ispisana različita pitanja o mom mokrenju, što je to i
zašto je to važno?
<br>
To se zove IPSS "score". To je upitnik o mokrenju koji bolesnik sam ispunjava i onda donosi urologu na uvid. Ovaj
upitnik omogućava urologu "bolji" uvid u tegobe i kvalitetu života bolesnika, te samim time bolje liječenje bolesnika.
<br>
<br>
21. Koliko ću dugo morati uzimati lijekove za BHP?
<br>
Ovisi o samoj bolesti, ali i o vrsti lijekova i njihovom djelovanju, odnosno o njihovom konačnom efektu. U načelu ovi se
lijekovi uzimaju svaki dan kroz duže vrijeme (mjesecima i godinama).
<br>
<br>
22. Koje su najvažnije nuspojave ovih lijekova?
<br>
Blokatori alfa-receptora na početku uzimanja mogu sniziti krvni tlak, a to može biti bitno za bolesnike koji ili već
imaju niži tlak, ili uzimaju lijekove za sniženje tlaka. Ovi lijekovi također pojednostavljeno rečeno mogu smanjiti
količinu sjemena kod ejakulacije.
<br>
Blokatori 5-alfa-reduktaze mogu djelovati na spolnu želju i spolnu funkciju. Prostata je spolna žlijezda i samim time
uzimanjem lijekova za liječenje problema s prostatom, na ovaj ili onaj način više ili manje djeluje se i na spolnu
funkciju. Ove nuspojave kod velike većine bolesnika nisu jako izražene i zapravo su bolesnici zadovoljni ovim
lijekovima.
<div class="list-title">
Endoskopska operacija BHP
</div>
23. Što je to endoskopska operacija BHP (Transuretralna resekcija prostate (TURP))?
<br>
Kod ove operacije koristi se specijalni uređaja (resektoskop) koji se uvodi u tijelo kroz prirodni otvor, odnosno kroz
otvor mokraćne cijevi do prostate. Nakon toga se režu mali komadići prostate koji se onda izvlače van, a operativni
zahvat se završava postavljanjem katetera u mokraćni mjehur.
<br>
<br>
24. Koliko ostaje kateter u mokraćnom mjehuru nakon TURP?
<br>
Oko 3-5 dana.
<br>
<br>
25. Gdje se obavlja endoskopska operacija BHP?
<br>
U bolnici, bolesnika se prima na urološki odjel.
<br>
<br>
26. Koliko traje endoskopska operacija BHP?
<br>
Ovisno o veličini prostate, kao i metodi rezanja, odnosno uklanjanja tkiva prostate koja se koristi (rezanje strujom ili
rezanje laserom) u načelu oko 1 sat.
<br>
<br>
27. Je li endoskopska operacija BHP bolna?
<br>
Nije, jer se radi u anesteziji.
<br>
<br>
28. Imam krvi u mokraći nakon endoskopske operacija BHP, je li to ozbiljno?
<br>
Za očekivati je da bolesnici imaju nešto krvi u mokraći nakon endoskopske operacije. S obzirom da su u bolnici ionako ih
kontrolira urolog, pa će onda on procijeniti koliko je krvarenje ozbiljno. U većini slučajeva ne radi se o ozbiljnom
krvarenju.
<br>
<br>
29. Može li se endoskopska operacija BHP komplicirati?
<br>
Može, kao i sve medicinske procedure i endoskopska operacija BHP se može komplicirati. Od komplikacija se najčešće može
javiti krvarenje, upala, ali i promjene u sastavu krvi zbog tekućine koja se koristi za ispiranje. Također, može se
desiti da nakon ove operacije bolesniku "bježi" mokraća (znači da mu nekontrolirano curi mokraća). Uglavnom se radi o
prolaznom "bježanju" mokraće i velika većina bolesnika nakon nekog vremena više nema ovih tegoba. U načelu većina
komplikacija nije ozbiljna.
<br>
<br>
30. Kad mogu piti nakon endoskopske operacije BHP?
<br>
U načelu isti dan.
<br>
<br>
31. Kad mogu jesti nakon endoskopske operacije BHP?
<br>
U načelu prvi dan nakon operacije.
<br>
<br>
32. Koliko se ostaje u bolnici nakon endoskopske operacije BHP?
<br>
Ukoliko je sve u redu ide se kući oko 4-5 dan nakon zahvata.
<br>
<br>
33. Kad se mogu vratiti normalnim, uobičajenim dnevnim aktivnostima nakon endoskopske operacije BHP?
<br>
Savjetuje se izbjegavanje napora, ukoliko je sve u redu za obavljanje uobičajenih aktivnosti načelno nema zapreke oko
tjedan dana nakon otpuštanja iz bolnice.
<div class="list-title">
Otvorena operacija BHP
</div>
34. Što je to otvorena operacija BHP?
<br>
To je operativni zahvat gdje se otvori bolesnika i pristupi na mokraćni mjehur koji se otvori te se kroz mokraći mjehur
pristupi na prostatu i onda se povećani dio prostate jednostavno "izljušti". Nakon toga se jasno, sve ponovno zašije, a
u mokraćni mjehur se postavlja kateter.
<br>
<br>
35. Koliko ostaje kateter u mokraćnom mjehuru nakon otvorene operacije BHP?
<br>
Oko 4-5 dana.
<br>
<br>
36. Gdje se obavlja otvorena operacija BHP?
<br>
U bolnici, bolesnika se prima na urološki odjel.
<br>
<br>
37. Koliko traje otvorena operacija BHP?
<br>
Oko 1 sat.
<br>
<br>
38. Je li otvorena operacija BHP bolna?
<br>
Nije, jer se radi u anesteziji.
<br>
<br>
39. Imam krvi u mokraći nakon otvorene operacije BHP, je li to ozbiljno?
<br>
Za očekivati je da bolesnici imaju nešto krvi u mokraći nakon otvorene operacije BHP. S obzirom da su u bolnici ionako
ih kontrolira urolog, pa će onda on procijeniti koliko je krvarenje ozbiljno. U većini slučajeva ne radi se o ozbiljnom
krvarenju.
<br>
<br>
40. Može li se otvorena operacija BHP komplicirati?
<br>
Može, kao i sve medicinske procedure i otvorena operacija BHP se može komplicirati. Od komplikacija se najčešće može
javiti krvarenje i upala. Također može se desiti da nakon ove operacije bolesniku "bježi" mokraća (znači da mu
nekontrolirano curi mokraća). Uglavnom se radi o prolaznom "bježanju" mokraće i velika većina bolesnika nakon nekog
vremena više nema ovih tegoba. U načelu većina komplikacija nije ozbiljna.
<br>
<br>
41. Kad mogu piti nakon otvorene operacije BHP?
<br>
U načelu isti dan.
<br>
<br>
42. Kad mogu jesti nakon otvorene operacije BHP?
<br>
U načelu prvi dan nakon operacije.
<br>
<br>
43. Koliko se ostaje u bolnici nakon otvorene operacije BHP?
<br>
Ukoliko je sve u redu ide se kući oko 5-7 dan nakon zahvata.
<br>
<br>
44. Kad se mogu vratiti normalnim, uobičajenim dnevnim aktivnostima nakon otvorene operacije BHP?
<br>
Savjetuje se izbjegavanje napora, ukoliko je sve u redu za obavljanje uobičajenih aktivnosti načelno nema zapreke oko
2-3 tjedna nakon otpuštanja iz bolnice.
<br>
<br>
45. Trebam li na nešto specijalno paziti nakon endoskopske i otvorene operacije prostate?
<br>
Bilo bi dobro da regulirate stolicu, znači da nemate zatvore, jer ukoliko se naprežete zbog zatvora i tvrde stolice
moguće je da prokrvarite nakon operacije prostate.
<br>
<br>
46. Ako sam jednom operirao BHP, hoću li morati ponovno na operaciju BHP?
<br>
Kod operacije BHP bez obzira radi li se o endoskopskoj ili o otvorenoj operaciji izvadi se zapravo samo središnji dio
prostate koji je povećan, koji pritišće mokraćnu cijev i otežava mokrenje. Znači, ne vadi se cijela prostata zbog toga
je moguće da ona ponovno "naraste" i opet uzrokuje tegobe. Obično je potreban duži vremenski period da bi prostata
ponovno "narasla" i to se ne dešava često, ali je moguće.
<br>
<br>
47. Mogu li dobiti neku drugu bolest prostate nakon endoskopske, odnosno otvorene operacije BHP?
<br>
Možete, jer i dalje imate "dobar" dio prostate, znači možete dobiti upalu ili karcinom prostate. Zbog toga se trebate
nastaviti i dalje kontrolirati kod urologa.
<br>
<br>
48. Kad mogu biti spolno aktivan nakon operacije BHP?
<br>
Smatra se da je oko mjesec dana nakon operacije dovoljan vremenski period nakon kojeg bolesnik može biti spolno aktivan.
<div class="list-title">
Trajno nošenja katetera
</div>
49. Zašto moram trajno nositi kateter?
<br>
U načelu trajno nošenje katetera je opcija kod bolesnika koji nisu sposobni za operativno liječenje, a na lijekove mogli
bismo reći ne "reagiraju", odnosno njihovo opće stanje je takvo da ništa drugo osim trajnog nošenja katetera nema smisla
(stanje nakon CVI).
<br>
<br>
50. Koliko često se mijenja kateter kod trajnog nošenja katetera?
<br>
Svaka 2-3 tjedna, odnosno ranije ako se začepi pa se mora promijeniti. Postoje i specijalni kateteri koji se mogu
zamijeniti svakih 4-6 tjedana, ali se oni moraju kupiti u ljekarni.