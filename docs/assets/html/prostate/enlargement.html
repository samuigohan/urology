<div class="subtitle">
    Benigno povećanje prostate (Benigna hipertrofija prostate)
</div>
<div class="subtitle">
    I. Općenito o benignoj hipertrofiji prostate
</div>
Benigna hipertrofija prostate (BHP), odnosno dobroćudno povećanje prostate je vrlo česta bolest. Smatra se da polovina
muškaraca u pedesetim godinama života ima povećanu prostatu, a starenjem se taj broj povećava na više od 90%. Dakle, u
načelu se radi o bolesti koja će se javiti kod gotovo svih muškaraca, samo je pitanje u kojoj dobi i s koliko izraženim
tegobama.
<div class="subtitle">
    II. Simptomi benigne hipertrofije prostate
</div>
Bolesnici se najčešće žale na:
<ul>
    <li>otežano mokrenje, odnosno otežano započinjanje mokrenja</li>
    <li>slabiji mlaza urina</li>
    <li>učestalo mokrenje (bolesnici ustaju po noći da bi mokrili, ali isto tako mogu se žaliti na učestalo dnevno
        mokrenje, što posebno dolazi do izražaja kada voze automobil ili idu negdje u grad, pa prvo gledaju gdje je WC)
    </li>
    <li>nagon na hitno mokrenje</li>
    <li>bolove prilikom mokrenja</li>
    <li>osjećaj nepotpunog pražnjenja mokraćnog mjehura</li>
</ul>
<div class="subtitle">
    III. Dijagnostika i obrada benigne hipertrofije prostate
</div>
<div class="list-title">
    1. Digitorektalni pregled prostate
</div>
Tko? - pregled obavlja liječnik specijalista urologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
</ol>
Liječnik kažiprstom ulazi u završni dio debelog crijeva i pipa prostatu, da bi odredio njezinu veličinu i elastičnost,
odnosno tvrdoću te ograničenost prema okolnom tkivu. Pregled je neugodan za većinu bolesnika, ali kratko traje (oko 5
sekundi) i važan je jer daje bitne informacije o prostati.
<div class="list-title">
    2. Prostata specifični antigen (PSA)
</div>
Tko? - med. sestra ili lab. tehničar vade krv bolesniku koja se analizira
<br>
<br>
Gdje?
<ol>
    <li>u biokemijskom laboratoriju u bolnici</li>
    <li>u privatnom biokemijskom laboratoriju</li>
</ol>
Prostata specifični antigen (PSA) je protein koji je kako mu samo ime kaže, specifičan za prostatu, znači prisutan je
samo u prostati, ali u načelu nije specifičan za vrstu bolesti u prostati. Drugim riječima on može biti povišen
(normalna vrijednost je ≤ 4 ng/ml) kod različitih bolesti prostate uključujući BHP, upalu, ali i karcinom prostate.
<div class="list-title">
    3. Uroflow
</div>
Tko? - med. sestra ili tehničar upućuju bolesnika u WC gdje se nalazi specijalna posudica u koju bolesnik mokri
<br>
<br>
Gdje?
<ol>
    <li>u urološkoj ambulanti u bolnici</li>
    <li>u privatnoj urološkoj ordinaciji</li>
</ol>
Uroflow je metoda gdje bolesnik nakon što mu je mokraćni mjehur pun mokraće, jer je popio dosta tekućine, te nakon što
ima izražen nagon na mokrenje, mokri u specijalnu posudicu. Uroflow-om se određuje koliko je pacijent izmokrio u kojem
vremenskom periodu. Važno je napomenuti da značajan broj bolesnika navodi da „doma mokri bolje nego što je mokrio u
urološkoj ambulanti“ iz razumljivih razloga.

<img src="assets/html/prostate/images/4.3.1.prostate_enlargement_diagnostics_uroflow.jpg" />
<div class="caption">
    Slika 1. "Dobar" uroflow, Qmax 22.1 ml/s, Qave 12.1 ml/s volumen 178 ml.
</div>
<img src="assets/html/prostate/images/4.3.2.prostate_enlargement_diagnostics_uroflow.jpg" />
<div class="caption">
    Slika 2. "Srednji" uroflow, Qmax 16.5 ml/s, Qave 8 ml/s volumen 326 ml.
</div>
<img src="https://cdn.mos.cms.futurecdn.net/eC6Q4Civ8TurCZbYA5wNmm.jpg" />
<div class="caption">
    Slika 3. "Lošiji" uroflow, Qmax 11.2 ml/s, Qave 8.3 ml/s volumen 537 ml.
</div>
<img src="assets/html/prostate/images/4.3.3.prostate_enlargement_diagnostics_uroflow.jpg" />
<div class="caption">
    Slika 4. "Loš" uroflow, Qmax 6.2 ml/s, Qave 2.8 ml/s volumen 151 ml.
</div>
<div class="list-title">
    4. Ultrazvuk prostate
</div>
Tko? - pregled obavlja liječnik specijalista urologije ili radiologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
    <li>radiolog na radiologiji u Domu zdravlja</li>
    <li>radiolog na radiologiji u bolnici</li>
    <li>radiolog u privatnoj radiološkoj ordinaciji</li>
</ol>
Ultrazvuk (UZV) prostate je metoda gdje se koristeći UZV aparat određuje veličina prostate i količina mokraće koja
eventualno zaostaje u mokraćnom mjehuru, odnosno količina mokraće koju bolesnik ne može izmokriti zbog povećane
prostate. Radi se o uređaju koji proizvodi specijalne valove koji zapravo spadaju u zvučne valove, ali su više
frekvencije u odnosu na zvučne valove koje ljudi čuju. Slika organa, odnosno prostate u ovom slučaju, prikazuje se na
ekranu monitora. Bolesnik leži na leđima te mu se UZV pregled radi preko trbuha koristeći ultrazvučnu sondu, a traje oko
5 minuta.
<br>
<br>
Transrektalni UZV (TRUZV) je ultrazvuk koji se radi kroz debelo crijevo, a njime se nešto bolje prikazuje sama prostata,
mada je on nešto neugodniji za bolesnika.
<br>
<br>
U načelu osjetljivost i specifičnost samog UZV u razlikovanju dobroćudnog povećanja prostate (BHP) u odnosu na karcinom
nije velika, međutim radi se o jednostavnoj i brzoj metodi kojom se ipak mogu dobiti važne informacije o prostati.
<div class="list-title">
    5. Biokemijska analiza mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može pomokriti i kod kuće (posudica se može
kupiti u ljekarni)
<br>
<br>
Gdje? - analiza mokraće se radi u:
<ol>
    <li>biokemijskom laboratoriju u bolnici</li>
    <li>biokemijskom laboratoriju u Domu zdravlja</li>
    <li>privatnom biokemijskom laboratoriju</li>
</ol>
Mokraća se gleda pod mikroskopom te se određuje prisutnost upalnih stanica (leukocita) i crvenih krvnih stanica
(eritrocita), može se također odrediti i prisutnost glukoze (šećera u mokraći) te nekih drugih molekula. Nalaz može biti
gotov u roku od 10-tak minuta.
<div class="list-title">
    6. Mikrobiološka analiza mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može pomokriti i kod kuće (posudica se može
kupiti u ljekarni)
<br>
<br>
Gdje? - analiza mokraće se radi u:
<ol>
    <li>mikrobiološkom laboratoriju u Domu zdravlja</li>
    <li>mikrobiološkom laboratoriju u bolnici</li>
    <li>privatnom mikrobiološkom laboratoriju</li>
</ol>
Pretragom se određuje broj i vrsta mikroorganizama u mokraći, a to je važno zbog antimikrobne terapije. Za dobivanje
ovog nalaza potrebno je od 3-5 dana.
<div class="list-title">
    7. Cistoskopija
</div>
Tko? - pregled obavlja liječnik specijalista urologije
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
</ol>
Bolesnik legne na leđa na „urološki stol“ i postavi noge na nogare. Nakon primjene lokalnog anestetika ulazi se
specijalnim instrumentom (cistoskopom) u mokraćnu cijev (tamo gdje izlazi mokraća, znači na vrhu glavića penisa), pa u
mokraćni mjehur. Cistoskopija traje oko 1 minutu, u načelu je neugodna, pa čak se može reći i bolna pogotovo, ako se
bolesnik ne može opustiti što je često slučaj. Ipak, kod većine bolesnika ne radi se o boli koja bi zahtijevala
anesteziju.
<img src="assets/html/prostate/images/4.3.4.prostate_enlargement_diagnostics_cistoscope.jpg" />
<div class="caption">
    Slika 5. Cistoskop.
</div>
<img src="assets/html/prostate/images/4.3.5.prostate_enlargement_diagnostics_ipss.jpg" />
<div class="caption">
    Slika 6. IPSS upitnik.
</div>
Prije cistoskopije potrebno je napraviti mikrobiološku analizu mokraće, odnosno urinokulturu koja mora biti sterilna,
također bolesnik mora reći liječniku ukoliko uzima lijekove koji djeluju na zgrušavanje krvi.
<div class="list-title">
    8. IPSS upitnik
</div>
Tko? - bolesnik ispunjava upitnik s pitanjima o tegobama mokrenja koji dobije:
Gdje?
<ol>
    <li>od urologa u urološkoj ambulanti u bolnici</li>
    <li>od urologa u privatnoj urološkoj ordinaciji</li>
</ol>
Upitnikom se dobivaju informacije o tegobama i kvaliteti života bolesnika s BHP.
<br>
<br>
<i>
    Napomena: u tekstu su navedene pretrage koje se mogu raditi kod BHP. To ne znači da su sve nužne, odnosno da ne
    postoje još neke pretrage koje nisu navedene, a koje se mogu raditi kod ove bolesti. Konačnu odluku o tome donijeti
    će izabrani urolog u dogovoru s bolesnikom.
</i>
<div class="subtitle">
    IV. Liječenje benigne hipertrofije prostate
</div>
Kod određenog broja bolesnika terapija nije potrebna jer tegoba nisu izražene, a samo povećanje prostate nije značajno,
takvim bolesnicima se savjetuju redovite kontrole. U načelu se terapija može podijeliti u liječenje:
<ol>
    <li>lijekovima </li>
    <li>operacijama</li>
</ol>
<div class="list-title">
    1. Lijekovi za liječenje benigne hipertrofije prostate (BHP)
</div>
Postoje tri skupine lijekova koji se koriste za liječenje BHP. Važno je napomenuti da se većina ovi lijekova uzima
stalno (SVAKI DAN) kroz duži vremenski period (mjesecima, godinama), znači nema prekidanja terapije, jasno ukoliko je
bolesnici dobro podnose. Također je važno da bolesnici shvate da nema lijeka koji nema određenih nuspojava, budući da je
prostata spolna žlijezda onda se kod uzimanja lijekova za liječenje povećanja prostate mogu očekivati i određene
nuspojave vezane uz spolnu funkciju, ali one u načelu kod velike većine bolesnika nisu ozbiljne i nisu uzrok prekida
terapije.
<br>
<br>
S druge strane ukoliko se značajno povećanje prostate ne liječi, ono također izlaže bolesnika ne samo pogoršanju tegoba
s mokrenjem, nego i određenim puno ozbiljnijim komplikacijama ove bolesti.
<br>
<br>
Tko? - lijekove propisuje liječnik specijalista urologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
</ol>
<div class="list-title">
    1.1. Fitoterapija
</div>
Fitoterapija (tzv. biljni lijekovi) kod nas su prisutni tek u novije vrijeme, mada se dosta koriste u Zapadnoj Europi i
u Sjevernoj Americi. Savjetuju se mlađim bolesnicima, jer imaju manje nuspojava u prvom redu vezano uz spolnu funkciju.
<div class="list-title">
    1.2. Blokatori alfa-receptora
</div>
Blokatori alfa-receptora u načelu spadaju u prvu liniju terapije, odnosno to su najčešće prvi lijekovi koji se koriste
za liječenje BHP. Oni olakšavaju mokrenje opuštanjem mišića koji se nalaze u vratu mokraćnog mjehura, odnosno u
prostati. Ovi lijekovi mogu sniziti krvni tlak kod dijela bolesnika. Uglavnom se radi o prolaznoj nuspojavi koja se
javlja na početku uzimanja ovih lijekova.
<br>
<br>
Međutim, potreban je oprez da se krvni tlak ne bi „previše“ snizio, pogotovo kod bolesnika koji već uzimaju neke
lijekove za snižavanje krvnog tlaka. Pored toga oni mogu smanjiti i količinu sjemena koju bolesnik izbacuje kod
svršavanja, što može zabrinuti bolesnika, ali radi se zapravo o bezopasnoj nuspojavi lijeka. Nakon što bolesnik prestane
uzimati ove lijekove ponovno se količina sjemena vraća na raniju razinu. U načelu možemo reći da su ovo dobri i sigurni
lijekovi s minimalnim nuspojavama.
<div class="list-title">
    1.3. Blokatori 5 alfa-reduktaze
</div>
Lijekovi koji djeluju na 5 alfa-reduktazu u načelu spadaju u drugu liniju terapije BHP te se često dodaju blokatorima
alfa-receptora ukoliko sama terapija blokatorima alfa-receptora nije dala zadovoljavajući rezultat, odnosno ukoliko
bolesnici zbog bilo kojeg razloga ne mogu uzimati blokatore alfa-receptora. 5 alfa-reduktaza je enzim koji
pojednostavljeno rečeno aktivira testosteron (muški spolni hormon) što djeluje na rast prostate, ukoliko se enzim
blokira, zaustavlja se i rast prostate, odnosno dolazi do njezinog smanjenja.
<br>
<br>
Budući da djeluju na testosteron, ovi lijekovi kod nekih bolesnika mogu djelovati na spolnu funkciju, mada kod većine
bolesnika, te nuspojave nisu značajne. Također važno je da bolesnici shvate da budući da prostata nije narasla preko
noći, neće se ni smanjiti preko noći (osim ako se jasno operira), zbog toga treba biti strpljiv i dati šansu ovim
lijekovima. Da bi se prostata počela smanjivati djelovanjem lijeka, odnosno na „molekularnom nivou“ potrebno je više
mjeseci.
<div class="list-title">
    1.4. Različite kombinacije lijekova.
</div>
Gore navedeni lijekove se kako je već rečeno mogu i kombinirati da bi se dobio što bolji učinak na BHP.
<div class="list-title">
    2. Operacije benigne hipertrofije prostate
</div>
Operacije prostate se u načelu izvode kod bolesnika kod kojih liječenje lijekovima nije dalo zadovoljavajuće rezultate.
Može se raditi endoskopski operativni zahvat, znači kroz cijev kroz koju bolesnik mokri, (tamo gdje izlazi mokraća,
znači na vrhu glavića penisa) bez ožiljaka po trbuhu ili otvoreni operativni zahvat, znači s ožiljkom na trbuhu.
<br>
<br>
Tko? - liječnik specijalista urologije
<br>
<br>
Gdje? - u bolnici
<div class="list-title">
    2.1. Endoskopski operativni zahvati
</div>
Endoskopski operativni zahvat se izvodi kroz cijev kroz koju se mokri. Bolesnik se prima u bolnicu, a zahvat se radi u
spinalnoj anesteziji, znači bolesnik je budan, ali ne osjeća donji dio tijela. Instrumentom (resektoskopom) se režu mali
komadići prostate („koji smetaju“, odnosno čine zapreku mlazu mokraće) i vade van. Zahvat traje oko 1 sat, nakon toga
bolesnik kroz par dana ima kateter u mokraćnoj cijevi te u bolnici boravi par dana, jasno ukoliko nema komplikacija.
<img src="assets/html/prostate/images/4.4.2.1.prostate_enlargement_treatment_surgery_resectoscope.jpg" />
<div class="caption">
    Slika 1. Resektoskop.
</div>
<img src="assets/html/prostate/images/4.4.2.2.prostate_enlargement_treatment_surgery_resectoscope_phd.jpg" />
<div class="caption">
    Slika 2. Pojedinačni, mali komadići prostate odrezani resektoskopom.
</div>
<img src="assets/html/prostate/images/4.4.2.3.prostate_enlargement_treatment_surgery_resectoscope_phd.jpg" />
<div class="caption">
    Slika 3. Hrpica odrezanog i izvađenog tkiva prostate.
</div>
Moguće komplikacije su krvarenje nakon zahvata koje može prestati uz konzervativne mjere liječenja, ali isto tako, može
se desiti da bolesnik mora ponovno ići u kiruršku salu, da se zaustavi krvarenje, što se ipak dešava puno rjeđe. Moguće
je također da dođe i do upale, odnosno infekcije, pa da bolesnik mora primati antibiotike, odnosno ostati u bolnici duže
nego što je planirano.
<div class="list-title">
    2.2. Otvoreni operativni zahvat
</div>
Otvoreni operativni zahvat izvodi se rezom kroz donji dio trbuha, otvori se mokraćni mjehur i „izljušti“ se povećana
prostata. Ovaj zahvat se u načelu izvodi kod velikih prostata. Nakon vađenja prostate također, se postavlja kateter u
mokraćnu cijev, a postoperativni tijek je sličan kao i kod endoskopskog zahvata.
<img src="assets/html/prostate/images/4.4.2.4.prostate_enlargement_treatment_surgery_open_phd.jpg" />
<img src="assets/html/prostate/images/4.4.2.5.prostate_enlargement_treatment_surgery_open_phd.jpg" />
<div class="caption">
    Slika 4.1. i 4.2. Izvađeni adenomi prostate.
</div>
<div class="list-title">
    3. Trajno nošenje katetera
</div>
Nažalost dio bolesnika ne reagira na terapiju lijekovima, a nisu pogodni za operativno liječenja zbog razno-raznih
razloga, kod takvih bolesnika liječenje se sastoji u trajnom mijenjanju katetera za mokrenje.
<img src="assets/html/prostate/images/4.4.3.1.prostate_enlargement_treatment_catether.jpg" />
<div class="caption">
    Slika 1: Različite vrste katetera.
</div>
<div class="subtitle">
    V. Zaključak
</div>
BHP je vrlo česta bolest muškaraca. Iako je u svojoj osnovi dobroćudna, može uzrokovati značajne tegobe i smetnje kod
bolesnika te ukoliko se ne liječi napredovati i dovesti do ozbiljnih komplikacija. Zbog toga je važno redovito se
kontrolirati čak i ako same tegobe nisu jako izražene. Naime, ponekad nema znaka jednakosti između tegoba i ozbiljnosti
bolesti, odnosno bolesnici ne moraju imati izražene tegobe, ali nakon urološkog pregleda i obrade može se naći ozbiljna
bolest prostate. Također, potrebno je redovito uzimati propisanu terapiju, odnosno pridržavati se uputa koje ste dobili
od svog urologa.