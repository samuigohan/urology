Rak penisa
<br>
<br>
1. Što je to karcinom penisa?
<br>
To je zloćudna (maligna) bolest penisa.
<br>
<br>
2. Zašto nastaje karcinom penisa?
<br>
Kao i kod ostalih karcinoma jasan uzrok bolesti nije poznat i vjerojatno se radi o posljedicama utjecaja okoline, ali i
genetskih čimbenika. Postoji nešto veća sklonost ovoj bolesti kod osoba koje nisu „pazile“ na svoje spolno zdravlje i
higijenu, odnosno koje su imale nezaštićene, riskantne spolne odnose.
<br>
<br>
3. Je li karcinom penisa ozbiljna bolest?
<br>
Jeste.
<br>
<br>
4. Može li se izliječiti karcinom penisa?
<br>
Može, to jasno ovisi o samoj bolesti, vrsti liječenja te općem stanju bolesnika.
<br>
<br>
5. Može li se zaliječiti karcinom penisa?
<br>
Može, to znači da je bolest pod kontrolom, odnosno bolesnik dobiva (ili je dobio) terapiju na koju bolest dobro reagira.
Koliki će period zalječenja biti, teško je predvidjeti, u načelu može biti od nekoliko mjeseci do nekoliko godina, pa i
puno više.
<br>
<br>
6. Treba li se liječiti svaki karcinom penisa?
<br>
Treba.
<br>
<br>
7. Kako se može liječiti karcinom penisa?
<br>
Operativnim odstranjenjem karcinoma, odnosno penisa. Pored operacije karcinom penisa se može liječiti i lijekovima.
<br>
<br>
8. Kako ću znati da sam dobro nakon liječenja karcinoma penisa?
<br>
Rade se kontrolni pregledi i kontrolni nalazi (UZV, CT, RTG) te ukoliko je sve uredno, a bolesnik nema nikakvih tegoba
i/ili simptoma koji bi se mogli povezati s karcinomom penisa, smatra se da nema povrata bolesti.
<br>
<br>
9. Kako ću znati da mi se bolest vratila nakon liječenja?
<br>
Na kontrolnom pregledu i u kontrolnim nalazima (UZV, CT, RTG) vide se promjene koje ukazuju na povrat ili rasap bolesti,
dok sami bolesnici mogu imate tegobe i/ili simptome koji mogu ukazivati na povrat ili rasap bolesti.
<br>
<br>
10. Ukoliko se bolest vratila mogu li se liječiti drugim metodama?
<br>
Možete, ovisno o samoj bolesti i vašem općem stanju. Može se ili ponovno raditi operativni zahvat, ili se mogu uzimati
lijekovi protiv karcinoma penisa.
<br>
<br>
11. Kako ću znati da sam dobro odgovorio na novo liječenja?
<br>
Kontrolni pregledi i nalazi će pokazati smanjenje ili nestanak tumorskih promjena, dok će se kod bolesnika smanjiti ili
nestati tegobe i/ili simptome koje su ranije imali.
<br>
<br>
12. Mogu li na bilo koji način smanjiti vjerojatnost pojave karcinoma penisa?
<br>
Ne znamo jasno zbog čega nastaje karcinom penisa, tako da ga ne možemo spriječiti. Međutim, pokazana je određena
povezanost između nekih karcinoma penisa i rizičnog spolnog ponašanja, zbog toga trebate paziti na svoje spolno zdravlje
te održavati redovitu higijenu spolovila.
<br>
<br>
13. Mogu li hranom ili nekim nadomjescima prehrane smanjiti vjerojatnost nastanka karcinoma penisa?
<br>
U načelu ne, ali inače treba jesti što kvalitetniju, zdraviju i raznovrsniju hranu, to će dobro djelovati na cijeli
organizam.
<br>
<br>
14. Mogu li hranom ili nekim nadomjescima prehrane smanjiti vjerojatnost povrata karcinoma penisa?
<br>
U načelu ne, ali inače treba jesti što kvalitetniju, zdraviju i raznovrsniju hranu, to će dobro djelovati na cijeli
organizam.
<br>
<br>
15. Kako se moja obitelj treba ponašati prema meni?
<br>
Što normalnije, karcinom penisa je ozbiljna bolest, ali ona se može izliječiti, odnosno zaliječiti. Obitelj vam treba
pružiti podršku jer se nije lako suočiti i boriti s takvom bolesti, ali s druge strane ne trebaju od vas praviti
„pretjeranog“ bolesnika. Nakon što prođete operaciju uz određena ograničenja trebate i vi i oni funkcionirati što
normalnije.
<br>
<br>
Operacije karcinoma penisa
<br>
<br>
16. Što je to biopsija penisa/tumora?
<br>
To je postupak gdje se uzima mali uzorak tkiva penisa, odnosno tumora i šalje na patohistološku analizu. Zahvat se
izvodi u lokalnoj anesteziji i traje oko 10 minuta. Radi se kao ambulantni zahvat, znači preko dnevne bolnice, bolesnik
dolazi ujutro na zahvat i nakon njega, ukoliko je sve u redu ide kući.
<br>
<br>
I. Parcijalna amputacija penisa
<br>
<br>
17. Što se to djelomična (parcijalna) amputacija penisa?
<br>
To je operacija gdje se odstranjuje karcinom s pripadajućim dijelom penisa, a ostaje zdravi dio penisa.
<br>
<br>
18. Može li se parcijalna amputacija penisa raditi kod svih bolesnika s karcinomom penisa?
<br>
Ne može, ovisno o veličini i lokaciji karcinoma na samom penisu radi se ili parcijalna ili potpuna (totalna) amputacija
penisa.
<br>
<br>
19. Koliko traje parcijalna amputacija penisa?
<br>
Ovisno kakav je nalaz (veličina, lokacija) karcinoma penisa te u kakvom je stanju bolesnik. U načelu oko 1-2 sata.
<br>
<br>
20. Kad mogu piti nakon parcijalne amputacije penisa?
<br>
U načelu isti dan.
<br>
<br>
21. Kad mogu jesti nakon parcijalne amputacije penisa?
<br>
U načelu prvi dan nakon operacije.
<br>
<br>
22. Kad se mogu ustati i hodati nakon parcijalne amputacije penisa?
<br>
Ovisno o vašem stanju nakon operacije. U načelu 1-2 dana nakon operacije.
<br>
<br>
23. Može li se parcijalna amputacija penisa komplicirati?
<br>
Može, kao i sve medicinske procedure i operacija karcinoma penisa se može komplicirati. Od komplikacija najčešće se može
javiti krvarenje i upala. Ukoliko se radi o ozbiljnom kvarenju ponekad je potrebno bolesnika ponovno operirati.
<br>
<br>
24. Kad idem kući nakon parcijalne amputacije penisa?
<br>
Oko 5-7 dana nakon operacije.
<br>
<br>
25. Kada mogu biti fizički aktivan nakon parcijalne amputacije penisa?
<br>
Smatra se da je oko 3 tjedna nakon operacije dovoljno da rana zacijeli i da se bolesnik vrati svojim ranijim uobičajenim
fizičkim aktivnostima primjerenim općem stanju i dobi bolesnika.
<br>
<br>
II. Radikalna amputacija penisa
<br>
<br>
26. Što je to radikalna operacija karcinoma penisa (totalna amputacija penisa)?
<br>
To je operacija gdje se odstranjuje karcinom i penis te limfni čvorovi u zdjelici.
<br>
<br>
27. Zašto je važno izvaditi limfne čvorove iz zdjelice kod ove operacije?
<br>
Zato što se karcinom širi u limfne čvorove te ukoliko postoje metastaze u limfnim čvorovima prvo se one izvade, a drugo
bolesnici dobivaju dodatnu terapiju koja im može pomoći.
<br>
<br>
28. Koliko traje totalna amputacija penisa?
<br>
Ova operacija se može raditi u jednom, odnosno u dva akta. Ukoliko se rade zajedno amputacija penisa i odstranjenje
limfnih čvorova u zdjelici (operacija u jednom aktu) onda oko 5-6 sati. Ukoliko se radi u dva akta, znači prvo
amputacija karcinoma i penisa koja traje oko 2 sata, pa onda nakon nekog vremena vađenje limfnih čvorova iz zdjelice što
traje oko 3- 4 sata.
<br>
<br>
29. Kad mogu piti nakon totalne amputacije penisa?
<br>
U načelu isti dan.
<br>
<br>
30. Kad mogu jesti nakon nakon totalne amputacije penisa?
<br>
U načelu prvi dan nakon operacije.
<br>
<br>
31. Kad se mogu ustati i hodati nakon totalne amputacije penisa?
<br>
Ovisno o vašem stanju nakon operacije. U načelu 2 dan nakon operacije.
<br>
<br>
32. Može li se totalna amputacija penisa komplicirati?
<br>
Može, kao i sve medicinske procedure i operacija karcinoma penisa se može komplicirati. Od komplikacija najčešće se može
javiti krvarenje, zatim „curenje“ limfe (jer se izvadi veliki broj limfnih čvorova), pojava limfokele (nakupina limfe u
tijelu) i upala. Ukoliko se radi o ozbiljnom kvarenju ponekad je potrebno bolesnika ponovno operirati. „Curenje“ limfe u
načelu prestaje samo od sebe nakon nekog vremena, dok se limfokela ovisno o njezinoj veličini, smještaju i pritisku na
okolno tkivo ili ne dira, ili se punktira, odnosno isprazni se njezin sadržaj uz pomoć igle.
<br>
<br>
33. Kad idem kući nakon totalne amputacije penisa?
<br>
Oko 7 dana nakon operacije.
<br>
<br>
34. Kad mogu biti fizički aktivan nakon totalne amputacije penisa?
<br>
Smatra se da je mjesec dana nakon operacije dovoljno da rana zacijeli i da se bolesnik vrati svojim ranijim uobičajenim
aktivnostima. Jasno da je radikalna operacija karcinoma penisa velika operacija i da se nakon nje bolesnik ne bi trebao
fizički pretjerano opterećivati (nositi teške terete i sl.), ali svakako se savjetuje normalna, umjerene fizička
aktivnost primjerena općem stanju i dobi bolesnika. Bolesnik može bez problema obavljati uobičajene aktivnosti, ići na
posao, pomagati u kući i voziti automobil.
<br>
<br>
35. Kako, odnosno gdje mokrim nakon totalne amputacije penisa?
<br>
Mokrite na poseban otvor koji se napravi na međici, slično kao žene.
<br>
<br>
Kontrola nakon operacije
<br>
<br>
36. Koliko se često moram kontrolirati kod urologa nakon operacije karcinoma penisa?
<br>
U načelu tijekom prve godine kontrole su svakih nekoliko mjeseci, a kako vrijeme prolazi kontrole su nešto rjeđe (2x
godišnje, pa 1x godišnje), jasno ukoliko je sve u redu.
<br>
<br>
37. Nađene su mi metastaze karcinoma penisa, što dalje?
<br>
Dio bolesnika ima metastaze te je u ovim slučajevima potrebna dodatna terapija (lijekovi protiv karcinoma penisa).
Bolesnik se treba javiti onkologu na kontrolu i dogovor za dalje.
<br>
<br>
38. Kad dolazi nalaz izvađenog tkiva penisa i tumora?
<br>
To je nalaz patohistološke analize tkiva, za njega u načelu treba 7-10 dana. To je vrijeme potrebno da bi se izvađeno
tkivo obradilo specijalnim kemikalijama, uklopilo u parafin, obojalo i pogledalo pod mikroskopom te da bi se dobio
definitivni nalaz.
<br>
<br>
39. Što piše u nalazu patohistološke analize tkiva?
<br>
U patohistološkoj analizi opisuje se veličina i izgled tumora, kao i vrsta tumorskih stanica i njihova „agresivnost“ te
proširenost tumora izvan penisa, prema okolnom tkivu, odnosno limfnim čvorovima.
<br>
<br>
40. Mogu li biti spolno aktivan nakon operacije penisa?
<br>
Ukoliko vam je ostalo dovoljno penis, možete, razgovarajte o tome s izabranim urologom.