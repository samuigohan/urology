1. Što je to spolna nemoć?
<br>
To je stanje gdje se ne može postići zadovoljavajuća ukrućenost (potencija, erekcija) spolnog uda (penisa) da bi se
mogao imati zadovoljavajući spolni odnos.
<br>
<br>
2. Je li spolna nemoć česta?
<br>
Je, dosta je česta, međutim to donekle ovisi i o njezinoj definiciji. Naime, dobar dio muškaraca ima povremene
„oscilacije“ u spolnoj moći, drugim riječima ponekad imamo „super“, ponekad dobru, a poneka nešto slabiju ukrućenost
penisa, odnosno erekciju. Zapravo je to mogli bismo reći i normalna pojava. Međutim, ukoliko je ukrućenost penisa
„slaba“ ili je nema, stalno ili kroz duži vremenski period onda se to može definirati kao spolna nemoć.
<br>
<br>
3. Zašto nastaje spolna nemoć?
<br>
Vremenom dolazi do promjena na krvnim žilama koje dovode krv u penis, ali i u samom penisu, kao i u živcima koji su
odgovorni za ukrućivanje penisa, te zbog toga nastaje spolna nemoć. Spolna nemoć se može javiti i kao posljedica nekih
operativnih zahvata, odnosno ozljeda.
<br>
<br>
4. Je li to opasna bolest?
<br>
Teško je uopće spolnu nemoć definirati kao bolest, više bismo mogli reći da je to stanje nego bolest. Sigurno da nije
opasna, ali sigurno je vrlo bitna, jer djeluje na važnu komponentu muškog, pa i ženskog života, ali i zdravlja.
<br>
<br>
5. Može li se izliječiti spolna nemoć?
<br>
Može.
<br>
<br>
6. Treba li se liječiti svaka spolna nemoć?
<br>
Ukoliko bolesnika smeta treba, ukoliko bolesnik nema interesa za spolnu aktivnost, zbog njegovih godina, općeg stanja
ili bilo kojeg drugog razloga, onda ne treba.
<br>
<br>
7. Kako se može liječiti spolna nemoć?
<br>
Može se liječiti uzimanjem lijekova na usta, uštrcavanjem lijekova u penis špricom i malom iglom i na kraju ugradnjom
proteze u penis koja će omogućiti njegovo ukrućivanje.
<br>
<br>
8. Kako se spolna nemoć liječi lijekovima?
<br>
Bolesnik prije spolnog odnos popije lijek te se onda nakon nekog vremena (ovisno o vrsti i dozi lijeka) upusti u spolni
odnos.
<br>
<br>
9. Hoće li mi penis sam „skočiti“ nakon što sam popio lijek?
<br>
U načelu treba ga stimulirati, kao i inače kod spolnog odnosa.
<br>
<br>
10. Gdje se kupuje lijek za spolnu nemoć?
<br>
U ljekarni.
<br>
<br>
11. Tko mi daje recept za lijek za spolnu nemoć?
<br>
Urolog.
<br>
<br>
12. Zašto se lijekovi za spolnu nemoć moraju kupiti, odnosno zašto ih ne mogu dobiti besplatno na recept, kao i druge
lijekove?
<br>
Zato što u Hrvatskoj zdravstveno osiguranje ne gleda na spolnu nemoć kao na bolest i ne želi platiti troškove lijeka, pa
pacijent mora sam kupiti lijek.
<br>
<br>
13. Uzeo sam lijek za spolnu nemoć, međutim izostala mi je ukrućenost penisa, odnosno penis je nešto ukrućeniji u odnosu
na prije, ali nije dovoljno što sada?
<br>
Postoji više vrsta lijekova, a oni se razlikuju po svojoj „snazi“. U načelu se počinje sa „slabijim“ lijekom u manjoj
dozi, pa ukoliko se ne postigne dobar efekt, doza se povećava, odnosno daje se „jači“ lijek. Međutim, treba biti oprezan
kod povišenja doze i uzimanja „jačeg“ lijeka, razgovarajte o tome s izabranim urologom.
<br>
<br>
14. Kako mogu biti siguran da će mi ukoliko mi jedan lijek nije pomogao drugi pomoći?
<br>
Nikako, nema druge mogućnosti nego probati pa vidjeti.
<br>
<br>
15. Niti jedan lijek koji se uzima na usta mi nije pomogao, što sada?
<br>
Može se probati s injekcijama koje se daju u penis. Razgovarajte s izabranim urologom o tome. Bolesnika se poduči kako
da si sam daje injekcije, slično kao što se bolesnika sa šećernom bolesti nauči da si daje injekcije inzulina.
<br>
<br>
16. Kad se radi operacija postavljanja proteze u penis?
<br>
To je mogli bismo reći zadnje rješenje, ukoliko ništa od gore navedenih metoda liječenja nije dalo rezultat, a pacijent
i dalje želi imati erekciju i spolni odnos. Radi se o operativnom zahvatu kod kojeg se u penis i mošnju te donji dio
trbuha postavlja specijalna proteza koja onda omogućuje ukrućenje penisa po želji bolesnika. Sama operacija traje oko
1-2 sata, međutim u Hrvatskoj protezu mora bolesnik kupiti sam, a cijena je ovisno o modelu oko 3000 - 7000 eura.