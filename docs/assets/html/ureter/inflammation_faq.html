<div class="list-title">
    Upala mokraćne cijevi (uretre) općenito
</div>
1. Što je to upala mokraćne cijevi?
<br>
To je bolest kod koje mikroorganizmi „napadaju“ mokraćnu cijev i uzrokuju njezinu upalu.
<br>
<br>
2. Kako mikroorganizmi dolaze do mokraćne cijevi?
<br>
Najčešće dolaze spolnim kontaktom, mada se mali dio uzročnika može „spustiti“ iz mokraćnog mjehura.
<br>
<br>
3. Je li upala mokraćne cijevi ozbiljna bolest?
<br>
Jeste.
<br>
<br>
4. Može li se izliječiti upala mokraćne cijevi?
<br>
Može.
<br>
<br>
5. Može li se upala mokraćne cijevi zaliječiti?
<br>
Kod nekih bolesnika ponavljajuće upale, odnosno upale koje nisu na vrijeme i dobro liječene, mogu prijeći u „kronični
oblik“, što može dovesti do posljedica na mokraćnoj cijevi.
<br>
<br>
6. Koje su moguće posljedice upale mokraćne cijevi?
<br>
Može se desiti da nastane ožiljak, odnosno suženje(striktura) mokraćne cijevi. Jasno da se suženje mokraćne cijevi ne
dešava kod svih bolesnika koji su imali upalu, to ovisi o više faktora, ali ukoliko se radi o ponavljajućim upalama veća
je vjerojatnost nastanka suženja mokraćne cijevi.
<br>
<br>
7. Kako se liječi upala mokraćne cijevi?
<br>
U načelu bolesnika se ne prima u bolnicu. Nakon pregleda i obrade, bolesnik dobiva terapiju (lijekove) koju uzima kod
svoje kuće i dolazi na kontrole urologu.
<br>
<br>
8. Kako ću znati da sam dobro nakon liječenja?
<br>
Nećete više imati tegobe koje ste imali ranije kao što su iscjedak iz mokraćne cijevi, bolovi prilikom mokrenja i
otežano mokrenje. Brisevi mokraće cijevi te laboratorijska i mikrobiološka analiza mokraće će pokazati da nemate više
povećan broj upalnih stanica, odnosno da nemate više uzročnika upale.
<br>
<br>
9. Kako ću znati da mi se bolest vratila nakon liječenja?
<br>
Opet ćete imati slične ili iste tegobe koje ste imali i prije te će vam iz brisa mokraćne cijevi, odnosno iz mokraće
biti izolirani povećan broj upalnih stanica, te uzročnik upale.
<br>
<br>
10. Mogu li na neki način smanjiti vjerojatnost pojave upale mokraćne cijevi?
<br>
Veliki broj upala mokraćne cijevi uzrokuju spolno prenosivi mikroorganizmi te samim time spolni kontakt s osobama u čije
mogli bismo reći seksualno zdravlje niste sigurni, vas izlaže mogućnosti dobivanja spolne bolesti. Savjetuje se upotreba
prezervativa, međutim ništa nije 100%, pa ni sigurnost prezervativa, ali je vjerojatnost prenošenja upale značajno manja
ukoliko koristite prezervativ.
<br>
<br>
11. Koliko je vremena potrebno od riskantnog spolnog odnosa do razvoja upale mokraćne cijevi, odnosno do pojave
simptoma?
<br>
Teško je reći, ovisi o vrsti i količini uzročnika, postoje također razlike između žena i muškaraca. U načelu od nekoliko
dana, do nekoliko tjedana pa i više.
<br>
<br>
12. Ukoliko ja imam upalu mokraćne cijevi, treba li moj spolni partner/partnerica isto tako ići na liječenje?
<br>
Svakako je potrebno da i vaš spolni partner ode liječniku (urologu ili ginekologu) na kontrolu i pregled, te da se onda
napravi dodatna obrada i eventualno liječenje.
<br>
<br>
13. Zašto je bitno da se liječi i moj spolni partner?
<br>
Zato što je velika vjerojatnost, da ukoliko vi imate upalu uzrokovanu spolno prenosivim mikroorganizmom ima je i vaš
partner (ukoliko jasno imate spolne odnose). Samim time ukoliko se liječite samo vi, a ne i vaš partner onda će
mikroorganizam „kružiti“ između vas dvoje.
<br>
<br>
14. Što je to kultura urina?
<br>
To je dijagnostička metoda kojom se traže mikroorganizmi (bakterije) u mokraći (urinu).
<br>
<br>
15. Kako se pravilno daje urin za kulturu urina?
<br>
Bolesnik treba oprati vanjsko spolovilo mlazom tople vode i blagim sapunom te nakon toga početi mokriti, nakon što je
mokrio nekoliko sekundi pod mlaz mokraće stavlja se sterilna posudica u koju se onda nastavi mokriti, dovoljno je da se
napuni oko pola posudice.
<br>
<br>
16. Tko će mi dati sterilnu posudicu za kulturu urina?
<br>
Vaš liječnik opće prakse, ili će vam dati sterilnu posudicu u mikrobiološkom laboratoriju, a posudica se može kupiti i u
ljekarni.
<br>
<br>
17. Što ću onda s posudicom za kulturu urina koju sam napunio mokraćom?
<br>
Trebate je odnijeti u mikrobiološki laboratorij ili u bolnici ili u Domu zdravlja.
<br>
<br>
18. Koliko treba vremena da bi se dobio nalaz kulture urina?
<br>
Ovisno o ustanovi, može biti gotov već za 3 dana, ali može potrajati i koji dan više.
<br>
<br>
19. Koliko je taj nalaz siguran?
<br>
Ništa u životu nije 100% sigurno pa tako ni nalaz kulture urina. Rijetko se može desiti da se nije uspio dokazati
mikroorganizam koji postoji u mokraći. To se zove lažno negativan nalaz (znači na papiru je negativan, a u stvarnosti je
pozitivan), ali u načelu ova metoda je dosta pouzdana i daje dobre rezultate.
<br>
<br>
20. Što je to bris mokraćne cijevi?
<br>
To je dijagnostička metoda kojom se traže mikroorganizmi u mokraćnoj cijevi.
<br>
<br>
21. Kako se pravilno uzima bris mokraćne cijevi?
<br>
Bolesniku bris mokraćne cijevi u načelu uzima ili liječnik ili medicinska sestra, odnosno tehničar. Bolesniku se napravi
toaleta spolovila (glavić penisa kod muškaraca, odnosno vanjski dio rodnice se opere s vaticama ili gazom natopljenom
antiseptičnom otopinom) te se nakon toga u mokraćnu cijev, znači na vrhu glavića penisa, odnosno kod žena iznad rodnice
uvlači specijalni štapić s vatom u dubinu oko 10 cm kod muškaraca, te oko 2-3 cm kod žena. Nakon toga se štapić vrati u
posudu iz koje je izvađen i šalje u mikrobiološki laboratorij.
<br>
<br>
22. Koliko traje uzimanje bris mokraćne cijevi?
<br>
Onaj dio koji najviše zanima bolesnika, a to je uvlačenje štapića u mokraćnu cijev traje oko 1-2 sekunde. Međutim,
ponekad je potrebno uzeti više briseva, tako da se onda u mokraćnu cijev uvlači prvo jedan, pa drugi, odnosno treći
štapić.
<br>
<br>
23. Je li bris mokraćne cijevi bolan?
<br>
Većina bolesnika navodi da ih je boljelo, ali nije to tako velika razina boli koja bi zahtijevala anesteziju.
<br>
<br>
24. Koliko ne bi trebao mokriti prije uzimanja brisa mokraćne cijevi?
<br>
Oko 4 sata, ukoliko se mokri prije toga vremena postoji mogućnost da se s mokraćom „isperu“ mikroorganizmi i da ih se
zbog toga ne može dokazati u brisu.
<br>
<br>
25. Koliko treba vremena da bi se dobio nalaz brisa mokraćne cijevi?
<br>
Ovisno o ustanovi i ovisno što se sve traži u načelu od 3-10 dana. Nažalost kod nas u bolnicama često nema reagensa za
dokazivanje različitih mikroorganizama, pa se onda mora čekati ili dok reagensi dođu ili dok se nakupi dovoljan broj
uzoraka od različitih bolesnika pa da se može napraviti analiza.
<br>
<br>
26. Koliko je taj nalaz siguran?
<br>
Ništa u životu nije 100% pa tako ni nalazi brisa mokraćne cijevi. Vrlo rijetko se može desiti da se nije uspio dokazati
mikroorganizam koji postoji u mokraćnoj cijevi. To se zove lažno negativan nalaz (znači na papiru je negativan, a u
stvarnosti je pozitivan), ali u načelu ova metoda je dosta pouzdana i daje dobre rezultate.