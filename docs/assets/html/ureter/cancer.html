<div class="subtitle">
    Karcinom (rak) mokraćne cijevi (uretre)
</div>
<div class="subtitle">
    I. Općenito o karcinomu mokraćne cijevi
</div>
Karcinom mokraćne cijevi je rijetka bolest. Uglavnom se javlja kod muškaraca u starijoj životnoj dobi. Kao i kod ostalih
karcinoma jasan uzrok bolesti nije poznat i vjerojatno se radi o posljedicama utjecaja okoline, ali i genetskih
čimbenika. Neke studije su pokazale da bi humani papiloma virus (HPV-16) mogao imati ulogu u nastanku karcinoma mokraćne
cijevi.
<div class="subtitle">
    II. Simptomi karcinoma mokraćne cijevi
</div>
Bolesnici se uglavnom žale na:
<ul>
    <li>otežano mokrenje i uzak mlaz urina</li>
    <li>bolno mokrenje</li>
    <li>krv u urinu</li>
    <li>prisutnost zadebljanja koje mogu napipati na penisu</li>
</ul>
<div class="subtitle">
    III. Dijagnostika karcinoma mokraćne cijevi
</div>
<div class="list-title">
    1. Pregled penisa
</div>
Tko? - liječnik specijalista urologije
<br>
<br>
Gdje?
<ol>
    <li>urolog u bolnici</li>
    <li>urolog u privatnoj urološkoj ordinaciji</li>
</ol>
Prvo je potrebno pregledati penis, odnosno mokraćnu cijev. Može se napipati zadebljanje u području mokraćne cijevi koje
može odgovarati karcinomu. Da bi se postavila dijagnoza karcinoma mokraćne cijevi potrebno je napraviti biopsiju.
<div class="list-title">
    2. Digitorektalni pregled prostate
</div>
Tko? - pregled obavlja liječnik specijalista urologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
</ol>
Liječnik kažiprstom ulazi u završni dio debelog crijeva i pipa prostatu da bi odredio njezinu veličinu i elastičnost,
odnosno tvrdoću te ograničenost prema okolnom tkivu. Pregled je neugodan za većinu bolesnika, ali kratko traje (oko 10
sekundi). Ovaj pregled se radi kod bolesnika s karcinomom mokraćne cijevi da bi se ustanovila eventualna proširenost
karcinoma prema prostati, odnosno debelom crijevu. Kod žena liječnik palpira mokraćnu cijev kroz rodnicu.
<div class="list-title">
    3. Biokemijska analiza mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može pomokriti i kod kuće (posudica se može
kupiti u ljekarni)
<br>
Gdje? - analiza mokraće se radi u:
<ol>
    <li>biokemijskom laboratoriju u bolnici</li>
    <li>biokemijskom laboratoriju u Domu zdravlja</li>
    <li>privatnom biokemijskom laboratoriju</li>
</ol>
Mokraća se gleda pod mikroskopom te se određuje prisutnost upalnih stanica (leukocita) i crvenih krvnih stanica
(eritrocita), može se također odrediti i prisutnost glukoze (šećera u mokraći) te nekih drugih molekula. Nalaz može biti
gotov u roku od 10-tak minuta.
<div class="list-title">
    4. Mikrobiološka analiza mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može pomokriti i kod kuće (posudica se može
kupiti u ljekarni)
<br>
<br>
Gdje? - analiza mokraće se radi u:
<ol>
    <li>mikrobiološkom laboratoriju u Domu zdravlja</li>
    <li>mikrobiološkom laboratoriju u bolnici</li>
    <li>privatnom mikrobiološkom laboratoriju</li>
</ol>
Pretragom se određuje broj i vrsta mikroorganizama u mokraći, a to je važno zbog antimikrobne terapije. Za dobivanje
ovog nalaza potrebno je od 3-5 dana.
<div class="list-title">
    5. Citologija mokraće (urina)
</div>
Tko? - bolesnik se u zdravstvenoj ustanovi pomokri u posudicu, mada se može pomokriti i kod kuće (posudica se može
kupiti u ljekarni)
<br>
<br>
Gdje? - analiza mokraće se radi u:
<ol>
    <li>u citološkom laboratoriju u bolnici</li>
    <li>u privatnom citološkom laboratoriju</li>
</ol>
Bolesnik daje mokraću 3 dana za redom. Mokraća se gleda pod mikroskopom te se određuju vrste stanica u mokraći. Normalno
se u mokraći nalaze stanice pločastog i prijelaznog epitela, međutim ukoliko se nađu atipične, odnosno maligne stanice
moguće je da bolesnik ima karcinom mokraćnog mjehura te je potrebna daljnja obrada.
<div class="list-title">
    6. Uretrocistoskopija
</div>
Tko? - liječnik specijalista urologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>urolog u privatnoj urološkoj ordinaciji</li>
</ol>
Bolesnik legne na leđa na „urološki stol“ i postavi noge na nogare. Nakon primjene lokalnog anestetika ulazi se
specijalnim instrumentom (uretrocistoskopom) u mokraćnu cijev (tamo gdje izlazi mokraća, znači na vrhu glavića penisa
kod muškarca, odnosno iznad rodnice kod žena), pa u mokraćni mjehur. Uretrocistoskopija traje oko 1 minutu, u načelu je
neugodna, pa čak se može reći i bolna pogotovo, ako se bolesnik ne može opustiti što je često slučaj. Ipak, kod većine
bolesnika ne radi se o boli koja bi zahtijevala anesteziju.
<br>
<br>
Prije uretrocistoskopije potrebno je napraviti mikrobiološku analizu mokraće, odnosno urinokulturu koja mora biti
sterilna, također bolesnik mora reći liječniku ukoliko uzima lijekove koji djeluju na zgrušavanje krvi.
<div class="list-title">
    7. Uretrografija
</div>
Tko? - pregled obavlja liječnik specijalista urologije ili radiologije
<br>
<br>
Gdje?
<ol>
    <li>urolog u urološkoj ambulanti u bolnici</li>
    <li>radiolog na radiologiji u Domu zdravlja</li>
    <li>radiolog na radiologiji u bolnici</li>
    <li>radiolog u privatnoj radiološkoj ordinaciji</li>
</ol>
Kod ove pretrage se radi rentgensko snimanje mokraćne cijevi. Zahvat se izvodi bez anestezije, odnosno može se dati
lokalna anestezija. Prvo se u otvor mokraćne cijevi ugura tanji kateter nekoliko cm u dubinu, nakon toga se malo napuše
balon katetera i daje se jodni kontrast u mokraćnu cijev te se izvodi slikanje na lijevom i desnom boku. Pretraga traje
oko 2 minute i nije ugodna za bolesnika, ali ni pretjerano bolna.
<div class="list-title">
    8. Kompjuterizirana tomografska urografija (CT)
</div>
Tko? - liječnik specijalista radiologije
<br>
<br>
Gdje?
<ol>
    <li>radiolog na radiologiji u bolnici</li>
    <li>radiolog na radiologiji u Domu zdravlja (ukoliko imaju CT)</li>
    <li>radiolog u privatnoj radiološkoj ordinaciji (ukoliko imaju CT)</li>
</ol>
Kod ove metode slika se dobiva korištenjem rendgenskog zračenja, a onda se rekonstruira pomoću kompjutera. Ukoliko
bolesnici nisu alergični na jodna kontrastna sredstva daje im se prije, odnosno tijekom pretrage intravensko jodno
kontrastno sredstvo.
<br>
<br>
CT je bezbolna pretraga koja traje par minuta, a dobivaju se informacije o tumoru mokraćne cijevi, ali i informacije o
regionalnim limfnim čvorovima kao i o ostalim organima u zdjelici i trbuhu (prostati, mokraćnom mjehuru i bubrezima).
<div class="list-title">
    9. Magnetska rezonanca (MR)
</div>
Tko? – liječnik specijalista radiologije
<br>
<br>
Gdje?
<ol>
    <li>radiolog na radiologiji u bolnici</li>
    <li>radiolog u privatnoj radiološkoj ordinaciji (ukoliko imaju MR)</li>
</ol>
Magnetska rezonanca je metoda slična CT-u, ali nema zračenja. MR se bolje može prikazati sam tumor u mokraćnoj cijevi i
ona se smatra metodom izbora za prikaz tumora mokraćne cijevi. Ovom metodom se također kao kod CT-a mogu prikazati
limfni čvorovi, prostata, mokraćni mjehur i bubrezi. To je važno zbog procjene proširenosti karcinoma mokraćne cijevi te
zbog planiranja operativnog zahvata, odnosno daljnjeg liječenja.
<br>
<br>
<i>
    Napomena: u tekstu su navedene pretrage koje se mogu raditi kod karcinoma mokraćne cijevi. To ne znači da su sve
    nužne, odnosno da ne postoje još neke pretrage koje nisu navedene, a koje se mogu raditi kod ove bolesti. Konačnu
    odluku o tome donijeti će izabrani urolog u dogovoru s bolesnikom.
</i>
<div class="subtitle">
    IV. Liječenje karcinoma mokraćne cijevi
</div>
Bolesnici se mogu ovisno o samoj bolesti, njihovom općem stanju, ali i o stavu bolesnika prema bolesti ili:

<ul class="no-bullets">
    <li>1. operirati:</li>
    <li>- 1.1. transuretralna resekcija tumora</li>
    <li>- 1.2. otvorena operacija tumora</li>
    <li>2. zračiti</li>
    <li>3. liječiti lijekovima</li>
</ul>
<div class="list-title">
    1. Operacija karcinoma mokraćne cijevi
</div>
1.1. Transuretralna resekcija tumora mokraćne cijevi
<br>
<br>
Tko? - liječnik specijalista urologije
<br>
<br>
Gdje? - u bolnici
<br>
<br>
Transuretralna resekcija je zapravo prva operacija koja se izvodi kod tumora mokraćne cijevi. Bolesnika prije
operacije mora pregledati anesteziolog (liječnik specijalista anestezije koji će bolesnika anestezirati, odnosno
uspavati).
<br>
<br>
Bolesnika se prima u bolnicu, a zahvat započinje nakon što se bolesnika anestezira spinalnom anestezijom.
Specijalnim instrumentom (resektoskopom) se kroz otvor mokraćne cijevi (tamo gdje izlazi mokraća, znači na vrhu
glavića penisa kod muškarca, odnosno iznad rodnica kod žena) ulazi u mokraćnu cijev. U načelu se prvo radi biopsija
tumora da bi se bilo sigurno o kojoj se vrsti tumora radi. Sam zahvata traje relativno kratko, oko 10 min. Na kraju
zahvata postavlja se kateter u mokraćni mjehur. Nakon zahvata, odnosno biopsije mokraćne cijevi bolesnik može ili
ostati u bolnici još par dana, pa nakon toga ići kući i ponovno doći na operaciju ukoliko se dokaže karcinoma
mokraćne cijevi, ili se može u istom boravku u bolnici nakon što dođe nalaz, raditi otvoreni operativni zahvat
uklanjanja mokraćne cijevi i karcinoma.
<br>
<br>
1.2. Otvorene operacije tumora mokraćne cijevi
<br>
<br>
Tko? - liječnik specijalista urologije
<br>
<br>
Gdje? - u bolnici
<br>
<br>
Postoji više vrsta otvorenih operacija, ovisno o smještaju samog tumora, njegovoj veličini i proširenosti. Ukoliko
se tumor nalazi na vrhu penisa i nije velik, može se raditi parcijalna resekcija, odnosno odstranjenje mokraćne
cijevi, tumora i dijela penisa, a ako se tumor nalazi u „dubini“ znači prema unutrašnjosti tijela u načelu se mora
odstraniti cijela mokraćna cijev, penis, prostata i dio, odnosno cijeli mokraći mjehur. U ovakvim slučajevima radi
se o vrlo opsežnim zahvatima za bolesnika.
<br>
<br>
Nakon uklanjanja ovih struktura potrebno je još riješiti pitanje „odvođenja“ mokraće iz tijela, što je detaljno
objašnjeno u dijelu o karcinomu mokraćnog mjehura.
<div class="list-title">
    2. i 3. Liječenje zračenjem i kemoterapija karcinoma mokraćne cijevi
</div>
Tko? - liječnik specijalista onkologije
<br>
<br>
Gdje?
<ol>
    <li>onkološka dnevna bolnica</li>
    <li>onkološki odjel u bolnici</li>
</ol>
U načelu ove metode se koriste više kao palijacija, odnosno kao pomoćne metode liječenja, nego što pružaju mogućnost
izlječenja ove bolesti.
<div class="subtitle">
    V. Zaključak
</div>
Karcinom mokraćne cijevi je rijetka, ali i vrlo ozbiljna bolest. Liječi se kirurškim odstranjenjem tumora i okolnog
tkiva. Ukoliko sam tumor nije velik, odnosno ukoliko se nije proširio, rezultati liječenja mogu biti relativno dobri.